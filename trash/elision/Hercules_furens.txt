Iuno
Soror Tonantis (hoc enim solum mihi
Nomen relictum est) semper alienum Iouem
Ac templa summi uidua deserui aetheris
Locumque caelo pulsa paelicibus dedi;
Tellus colenda est, paelices caelum tenent:
Hinc Arctos alta parte glacialis poli
Sublime classes sidus Argolicas agit;
Hinc, qua recenti uere laxatur dies,
Tyriae per undas uector Europae nitet;
Illinc timendum ratibus ac ponto gregem
Passim uagantes exerunt Atlantides;
Ferro minax hinc terret Orion deos
Suasque Perseus aureus stellas habet;
Hinc clara gemini signa Tyndaridae micant
Quibusque natis mobilis tellus stetit.
Nec ipse tantum Bacchus aut Bacchi parens
Adiere superos: ne qua pars probro uacet,
Mundus puellae serta Cnosiacae gerit.
Sed uetera sero querimur una me dira ac fera
Thebana tellus matribus sparsa impiis
Quotiens nouercam fecit! escendat licet
Meumque uictrix teneat Alcmene locum,
Pariterque natus astra promissa occupet,
In cuius ortus mundus impendit diem
Tardusque Eoo Phoebus effulsit mari
Retinere mersum iussus Oceano iubar?
Non sic abibunt odia; uiuaces aget
Violentus iras animus et saeuus dolor
Aeterna bella pace sublata geret.
Quae bella? quidquid horridum tellus creat
Inimica, quidquid pontus aut aer tulit
Terribile dirum pestilens atrox ferum,
Fractum atque domitum est. superat et crescit malis
Iraque nostra fruitur; in laudes suas
Mea uertit odia: dum nimis saeua impero,
Patrem probaui, gloriae feci locum.
Qua Sol reducens quaque deponens diem
Binos propinqua tinguit Aethiopas face,
Indomita uirtus colitur et toto deus
Narratur orbe. monstra iam desunt mihi
Minorque labor est Herculi iussa exequi,
Quam mihi iubere: laetus imperia excipit.
Quae fera tyranni iussa uiolento queant
Nocere iuueni? nempe pro telis gerit
Quae timuit et quae fudit: armatus uenit
Leone et hydra. Nec satis terrae patent:
Effregit ecce limen inferni Iouis
Et opima uicti regis ad superos refert.
Parum est reuerti, foedus umbrarum perit:
Vidi ipsa, uidi nocte discussa inferum
Et Dite domito spolia iactantem patri
Fraterna. cur non uinctum et oppressum trahit
Ipsum catenis paria sortitum Ioui
Ereboque capto potitur? en retegit Styga!
Patefacta ab imis manibus retro uia est
Et sacra dirae mortis in aperto iacent.
At ille, rupto carcere umbrarum ferox,
De me triumphat et superbifica manu
Atrum per urbes ducit Argolicas canem.
Viso labantem Cerbero uidi diem
Pauidumque Solem; me quoque inuasit tremor,
Et terna monstri colla deuicti intuens
Timui imperasse. Leuia sed nimium queror;
Caelo timendum est, regna ne summa occupet
Qui uicit ima: sceptra praeripiet patri.
Nec in astra lenta ueniet ut Bacchus uia:
Iter ruina quaeret et uacuo uolet
Regnare mundo. robore experto tumet,
Et posse caelum uiribus uinci suis
Didicit ferendo; subdidit mundo caput
Mediusque collo sedit Herculeo polus
Nec flexit umeros molis immensae labor;
Immota ceruix sidera et caelum tulit
Et me prementem: quaerit ad superos uiam.
Perge, ira, perge et magna meditantem opprime,
Congredere, manibus ipsa dilacera tuis:
Quid tanta mandas odia? discedant ferae,
Ipse imperando fessus Eurystheus uacet.
Titanas ausos rumpere imperium Iouis
Emitte, Siculi uerticis laxa specum,
Tellus gigante Doris excusso tremens
Supposita monstri colla terrifici leuet,
Sublimis alias Luna concipiat feras -
Sed uicit ista. quaeris Alcidae parem?
Nemo est nisi ipse: bella iam secum gerat.
Adsint ab imo Tartari fundo excitae
Eumenides, ignem flammeae spargant comae,
Viperea saeuae uerbera incutiant manus.
I nunc, superbe, caelitum sedes pete,
Humana temne. iam Styga et manes, ferox,
Fugisse credis? hic tibi ostendam inferos.
Reuocabo in alta conditam caligine,
Vltra nocentum exilia, discordem deam
Quam munit ingens montis oppositi specus;
Educam et imo Ditis e regno extraham
Quidquid relictum est: ueniet inuisum Scelus
Suumque lambens sanguinem Impietas ferox
Errorque et in se semper armatus Furor -
Hoc hoc ministro noster utatur dolor.
Incipite, famulae Ditis, ardentem citae
Concutite pinum et agmen horrendum anguibus
Megaera ducat atque luctifica manu
Vastam rogo flagrante corripiat trabem.
Hoc agite, poenas petite uiolatae Stygis;
Concutite pectus, acrior mentem excoquat
Quam qui caminis ignis Aetnaeis furit.
Vt possit animum captus Alcides agi,
Magno furore percitus, nobis prius
Insaniendum est: Iuno, cur nondum furis?
Me me, sorores, mente deiectam mea
Versate primam, facere si quicquam apparo
Dignum nouerca. uota mutentur mea:
Natos reuersus uideat incolumes pater
Manuque fortis redeat. inueni diem,
Inuisa quo nos Herculis uirtus iuuet.
Me uicit? et se uincat et cupiat mori
Ab inferis reuersus. hic prosit mihi
Ioue esse genitum. stabo et, ut certo exeant
Emissa neruo tela, librabo manu,
Regam furentis arma, pugnanti Herculi
Tandem fauebo - scelere perfecto licet
Admittat illas genitor in caelum manus.
Mouenda iam sunt bella: clarescit dies
Ortuque Titan lucidus croceo subit.
Iam rara micant sidera prono
Languida mundo, nox uicta uagos
Contrahit ignes luce renata,
Cogit nitidum Phosphoros agmen;
Signum celsi glaciale poli
Septem stellis Arcados ursae
Lucem uerso temone uocat.
Iam caeruleis euectus aquis
Titan summa prospicit Oeta;
Iam Cadmeis incluta Bacchis
Aspersa die dumeta rubent
Phoebique fugit reditura soror.
Pendet summo stridula ramo
Pinnasque nouo tradere soli
Gestit querulos inter nidos
Thracia paelex,
Turbaque circa confusa sonat
Murmure mixto testata diem.
Labor exoritur durus et omnis
Agitat curas aperitque domos:
Pastor gelida cana pruina
Grege dimisso pabula carpit;
Ludit prato liber aperto
Nondum rupta fronte iuuencus,
Vacuae reparant ubera matres;
Errat cursu leuis incerto
Molli petulans haedus in herba.
Carbasa uentis credit dubius
Nauita uitae
Laxos aura complente sinus.
Hic exesis pendens scopulis
Aut deceptos instruit hamos
Aut suspensus spectat pressa
Praemia dextra:
Sentit tremulum linea piscem.
Haec, innocuae quibus est uitae
Tranquilla quies
Et laeta suo paruoque domus.
Spes immanes urbibus errant
Trepidique metus:
Ille superbos aditus regum
Durasque fores expers somni
Colit, hic nullo fine beatas
Componit opes gazis inhians
Et congesto pauper in auro.
Illum populi fauor attonitum
Fluctuque magis mobile uulgus
Aura tumidum tollit inani;
Hic clamosi rabiosa fori
Iurgia uendens
Improbus iras et uerba locat.
Nouit paucos secura quies,
Qui uelocis memores aeui
Tempora numquam reditura tenent.
Dum fata sinunt, uiuite laeti:
Properat cursu uita citato
Volucrique die rota praecipitis
Vertitur anni.
Durae peragunt pensa sorores
Nec sua retro fila reuoluunt.
At gens hominum fertur rapidis
Obuia fatis incerta sui:
Stygias ultro quaerimus undas.
Nimium, Alcide, pectore forti
Properas maestos uisere manes:
Certo ueniunt tempore Parcae,
Nulli iusso cessare licet,
Nulli scriptum proferre diem:
Recipit populos urna citatos.
Alium multis gloria terris
Tradat et omnes fama per urbes
Garrula laudet caeloque parem
Tollat et astris,
Alius curru sublimis eat:
Me mea tellus lare secreto
Tutoque tegat.
Venit ad pigros cana senectus,
Humilique loco sed certa sedet
Sordida paruae fortuna domus:
Alte uirtus animosa cadit.
Sed maesta uenit crine soluto
Megara paruum comitata gregem,
Tardusque senio graditur Alcidae parens.
O magne Olympi rector et mundi arbiter,
Iam statue tandem grauibus aerumnis modum
Finemque cladi. nulla lux umquam mihi
Secura fulsit: finis alterius mali
Gradus est futuri. protinus reduci nouus
Paratur hostis; antequam laetam domum
Contingat, aliud iussus ad bellum meat;
Nec ulla requies tempus aut ullum uacat,
Nisi dum iubetur. sequitur a primo statim
Infesta Iuno: numquid immunis fuit
Infantis aetas? monstra superauit prius
Quam nosse posset. Gemina cristati caput
Angues ferebant ora, quos contra obuius
Reptauit infans igneos serpentium
Oculos remisso pectore ac placido intuens;
Artos serenis uultibus nodos tulit,
Et tumida tenera guttura elidens manu
Prolusit hydrae. Maenali pernix fera,
Multo decorum praeferens auro caput,
Deprensa cursu; maximus Nemeae timor
Pressus lacertis gemuit Herculeis leo.
Quid stabula memorem dira Bistonii gregis
Suisque regem pabulum armentis datum,
Solitumque densis hispidum Erymanthi iugis
Arcadia quatere nemora Maenalium suem,
Taurumque centum non leuem populis metum?
Inter remotos gentis Hesperiae greges
Pastor triformis litoris Tartesii
Peremptus, acta est praeda ab occasu ultimo:
Notum Cithaeron pauit Oceano pecus.
Penetrare iussus solis aestiui plagas
Et adusta medius regna quae torret dies
Vtrimque montes soluit ac rupto obice
Latam ruenti fecit Oceano uiam.
Post haec adortus nemoris opulenti domos
Aurifera uigilis spolia serpentis tulit.
Quid? saeua Lernae monstra, numerosum malum,
Non igne demum uicit et docuit mori,
Solitasque pinnis condere obductis diem
Petit ab ipsis nubibus Stymphalidas?
Non uicit illum caelibis semper tori
Regina gentis uidua Thermodontiae,
Nec ad omne clarum facinus audaces manus
Stabuli fugauit turpis Augei labor.
Quid ista prosunt? orbe defenso caret.
Sensere terrae pacis auctorem suae
Abesse terris: prosperum ac felix scelus
Virtus uocatur; sontibus parent boni,
Ius est in armis, opprimit leges timor.
Ante ora uidi nostra truculenta manu
Gnatos paterni cadere regni uindices
Ipsumque, Cadmi nobilis stirpem ultimam,
Occidere, uidi regium capiti decus
Cum capite raptum - quis satis Thebas fleat?
Ferax deorum terra, quem dominum tremit!
E cuius aruis eque fecundo sinu
Stricto iuuentus orta cum ferro stetit
Cuiusque muros natus Amphion Ioue
Struxit canoro saxa modulatu trahens,
In cuius urbem non semel diuum parens
Caelo relicto uenit, haec quae caelites
Recepit et quae fecit et - fas sit loqui -
Fortasse faciet, sordido premitur iugo.
Cadmea proles atque Ophionium genus,
Quo reccidistis? tremitis ignauum exulem,
Suis carentem finibus, nostris grauem.
Qui scelera terra quique persequitur mari
Ac saeua iusta sceptra confregit manu
Nunc seruit absens fertque quae fieri uetat,
Tenetque Thebas exul Herculeas Lycus. -
Sed non tenebit. aderit et poenas petet
Subitusque ad astra emerget; inueniet uiam
Aut faciet. Adsis sospes et remees tuis
Tandemque uenias uictor ad uictam domum.
Emerge, coniunx, atque dispulsas manu
Abrumpe tenebras; nulla si retro uia
Iterque clusum est, orbe diducto redi
Et quidquid atra nocte possessum latet
Emitte tecum. dirutis qualis iugis
Praeceps citato flumini quaerens iter
Quondam stetisti, scissa cum uasto impetu
Patuere Tempe, pectore impulsus tuo
Huc mons et illuc cecidit, et rupto aggere
Noua cucurrit Thessalus torrens uia:
Talis, parentes liberos patriam petens,
Erumpe rerum terminos tecum efferens,
Et quidquid auida tot per annorum gradus
Abscondit aetas redde et oblitos sui
Lucisque pauidos ante te populos age:
Indigna te sunt spolia, si tantum refers
Quantum imperatum est. Magna sed nimium loquor
Ignara nostrae sortis. unde illum mihi
Quo te tuamque dexteram amplectar diem
Reditusque lentos nec mei memores querar?
Tum tibi, deorum ductor, indomiti ferent
Centena tauri colla; tibi, frugum potens,
Secreta reddam sacra; tibi muta fide
Longas Eleusin tacita iactabit faces.
Tum restitutas fratribus rebor meis
Animas et ipsum regna moderantem sua
Florere patrem. si qua te maior tenet
Clausum potestas, sequimur: aut omnis tuo
Defende reditu sospes aut omnes trahe. -
Trahes nec ullus eriget fractos deus.
O socia nostri sanguinis, casta fide
Seruans torum gnatosque magnanimi Herculis,
Meliora mente concipe atque animum excita.
Aderit profecto, qualis ex omni solet
Labore, maior.
 Quod nimis miseri uolunt,
Hoc facile credunt.
 Immo quod metuunt nimis
Numquam moueri posse nec tolli putant:
Prona est timoris semper in peius fides.
Demersus ac defossus et toto insuper
Oppressus orbe quam uiam ad superos habet?
Quam tunc habebat cum per arentem plagam
Et fluctuantes more turbati maris
Adit harenas bisque discedens fretum
Et bis recurrens, cumque deserta rate
Deprensus haesit Syrtium breuibus uadis
Et puppe fixa maria superauit pedes.
Iniqua raro maximis uirtutibus
Fortuna parcit; nemo se tuto diu
Periculis offerre tam crebris potest:
Quem saepe transit casus, aliquando inuenit.
Sed ecce saeuus ac minas uultu gerens
Et qualis animo est talis incessu uenit
Aliena dextra sceptra concutiens Lycus.
Vrbis regens opulenta Thebanae loca
Et omne quidquid uberis cingit soli
Obliqua Phocis, quidquid Ismenos rigat,
Quidquid Cithaeron uertice excelso uidet
Et bina findens Isthmos exilis freta,
Non uetera patriae iura possideo domus
Ignauus heres; nobiles non sunt mihi
Aui nec altis inclitum titulis genus,
Sed clara uirtus: qui genus iactat suum,
Aliena laudat. rapta sed trepida manu
Sceptra optinentur; omnis in ferro est salus:
Quod ciuibus tenere te inuitis scias,
Strictus tuetur ensis. alieno in loco
Haut stabile regnum est; una sed nostras potest
Fundare uires iuncta regali face
Thalamisque Megara: ducet e genere inclito
Nouitas colorem nostra. non equidem reor
Fore ut recuset ac meos spernat toros;
Quod si impotenti pertinax animo abnuet,
Stat tollere omnem penitus Herculeam domum.
Inuidia factum ac sermo popularis premet?
Ars prima regni est posse in inuidia pati.
Temptemus igitur, fors dedit nobis locum;
Namque ipsa, tristi uestis obtentu caput
Velata, iuxta praesides adstat deos,
Laterique adhaeret uerus Alcidae sator.
Quidnam iste, nostri generis exitium ac lues,
Noui parat? quid temptat?
 O clarum trahens
A stirpe nomen regia, facilis mea
Parumper aure uerba patienti excipe.
Si aeterna semper odia mortales gerant,
Nec coeptus umquam cedat ex animis furor,
Sed arma felix teneat, infelix paret,
Nihil relinquent bella; tum uastis ager
Squalebit aruis, subdita tectis face
Altus sepultas obruet gentes cinis.
Pacem reduci uelle uictori expedit,
Victo necesse est - particeps regno ueni;
Sociemur animis; pignus hoc fidei cape:
Continge dextram. quid truci uultu siles?
Egone ut parentis sanguine aspersam manum
Fratrumque gemina caede contingam? prius
Extinguet ortus, referet occasus diem,
Pax ante fida niuibus et flammis erit
Et Scylla Siculum iunget Ausonio latus,
Priusque multo uicibus alternis fugax
Euripus unda stabit Euboica piger.
Patrem abstulisti, regna, germanos, larem
Patrium - quid ultra est? una res superest mihi
Fratre ac parente carior, regno ac lare:
Odium tui, quod esse cum populo mihi
Commune doleo: pars quota ex isto mea est?
Dominare tumidus, spiritus altos gere:
Sequitur superbos ultor a tergo deus.
Thebana noui regna: quid matres loquar
Passas et ausas scelera? quid geminum nefas
Mixtumque nomen coniugis gnati patris?
Quid bina fratrum castra? quid totidem rogos?
Riget superbo Tantalis luctu parens
Maestusque Phrygio manat in Sipylo lapis.
Quin ipse toruum subrigens crista caput
Illyrica Cadmus regna permensus fuga
Longas reliquit corporis tracti notas.
Haec te manent exempla: dominare ut libet,
Dum solita regni fata te nostri uocent.
Agedum efferatas rabida uoces amoue
Et disce regum imperia ab Alcide pati.
Ego rapta quamuis sceptra uictrici geram
Dextra regamque cuncta sine legum metu
Quas arma uincunt, pauca pro causa loquar
Nostra. cruento cecidit in bello pater?
Cecidere fratres? arma non seruant modum;
Nec temperari facile nec reprimi potest
Stricti ensis ira; bella delectat cruor.
Sed ille regno pro suo, nos improba
Cupidine acti? quaeritur belli exitus,
Non causa. sed nunc pereat omnis memoria:
Cum uictor arma posuit, et uictum decet
Deponere odia. non ut inflexo genu
Regnantem adores petimus: hoc ipsum placet
Animo ruinas quod capis magno tuas;
Es rege coniunx digna: sociemus toros.
Gelidus per artus uadit exanguis tremor.
Quod facinus aures pepulit? haut equidem horrui,
Cum pace rupta bellicus muros fragor
Circumsonaret, pertuli intrepide omnia:
Thalamos tremesco; capta nunc uideor mihi. -
Grauent catenae corpus et longa fame
Mors protrahatur lenta: non uincet fidem
Vis ulla nostram; moriar, Alcide, tua.
Animosne mersus inferis coniunx facit?
Inferna tetigit, posset ut supera assequi.
Telluris illum pondus immensae premit.
Nullo premetur onere, qui caelum tulit.
 Cogi qui potest nescit mori.
Effare thalamis quod nouis potius parem
Regale munus.
 Aut tuam mortem aut meam.
Moriere demens.
 Coniugi occurram meo.
Sceptrone nostro famulus est potior tibi?
Quot iste famulus tradidit reges neci!
Cur ergo regi seruit et patitur iugum?
Imperia dura tolle: quid uirtus erit?
Obici feris monstrisque uirtutem putas?
Virtutis est domare quae cuncti pauent.
Tenebrae sequentem magna Tartareae premunt.
Non est ad astra mollis e terris uia.
Quo patre genitus caelitum sperat domos?
Miseranda coniunx Herculis magni, sile:
Partes meae sunt reddere Alcidae patrem
Genusque uerum. post tot ingentis uiri
Memoranda facta postque pacatum manu
Quodcumque Titan ortus et labens uidet,
Post monstra tot perdomita, post Phlegram impio
Sparsam cruore postque defensos deos
Nondum liquet de patre? mentimur Iouem?
Iunonis odio crede.
 Quid uiolas Iouem?
Mortale caelo non potest iungi genus.
Communis ista pluribus causa est deis.
Famuline fuerant ante quam fierent dei?
Pastor Pheraeos Delius pauit greges.
Sed non per omnes exul errauit plagas.
Quem profuga terra mater errante edidit?
Num monstra saeua Phoebus aut timuit feras?
Primus sagittas imbuit Phoebi draco.
Quam grauia partus tulerit ignoras mala?
E matris utero fulmine eiectus puer
Mox fulminanti proximus patri stetit.
Quid? qui gubernat astra, qui nubes quatit,
Non latuit infans rupis exesae specu?
Sollicita tanti pretia natales habent
Semperque magno constitit nasci deum.
Quemcumque miserum uideris, hominem scias.
Quemcumque fortem uideris, miserum neges.
Fortem uocemus cuius ex umeris leo,
Donum puellae factus, et claua excidit
Fulsitque pictum ueste Sidonia latus?
Fortem uocemus cuius horrentes comae
Maduere nardo, laude qui notas manus
Ad non uirilem tympani mouit sonum,
Mitra ferocem barbara frontem premens?
Non erubescit Bacchus effusos tener
Sparsisse crines nec manu molli leuem
Vibrare thyrsum, cum parum forti gradu
Auro decorum syrma barbarico trahit:
Post multa uirtus opera laxari solet.
Hoc Euryti fatetur euersi domus
Pecorumque ritu uirginum oppressi greges;
Hoc nulla Iuno, nullus Eurystheus iubet:
Ipsius haec sunt opera.
 Non nosti omnia:
Ipsius opus est caestibus fractus suis
Eryx et Eryci iunctus Antaeus Libys,
Et qui hospitali caede manantes foci
Bibere iustum sanguinem Busiridis;
Ipsius opus est uulneri et ferro obuius
Mortem coactus integer Cycnus pati,
Nec unus una Geryon uictus manu.
Eris inter istos - qui tamen nullo stupro
Laesere thalamos.
 Quod Ioui hoc regi licet:
Ioui dedisti coniugem, regi dabit;
Et te magistro non nouum hoc discet nurus,
Etiam uiro probante meliorem sequi.
Sin copulari pertinax taedis negat,
Vel ex coacta nobilem partum feram.
Vmbrae Creontis et penates Labdaci
Et nuptiales impii Oedipodae faces,
Nunc solita nostro fata coniugio date.
Nunc nunc, cruentae regis Aegypti nurus,
Adeste multo sanguine infectae manus.
Dest una numero Danais: explebo nefas.
Coniugia quoniam peruicax nostra abnuis
Regemque terres, sceptra quid possint scies.
Complectere aras: nullus eripiet deus
Te mihi, nec orbe si remolito queat
Ad supera uictor lumina Alcides uehi.
Congerite siluas: templa supplicibus suis
Iniecta flagrent, coniugem et totum gregem
Consumat unus igne subiecto rogus.
Hoc munus a te genitor Alcidae peto,
Rogare quod me deceat, ut primus cadam.
Qui morte cunctos luere supplicium iubet
Nescit tyrannus esse: diuersa inroga;
Miserum ueta perire, felicem iube.
Ego, dum cremandis trabibus accrescit rogus,
Sacro regentem maria uotiuo colam.
Pro numinum uis summa, pro caelestium
Rector parensque, cuius excussis tremunt
Humana telis, impiam regis feri
Compesce dextram! - quid deos frustra precor?
Vbicumque es, audi, gnate. - cur subito labant
Agitata motu templa? cur mugit solum?
Infernus imo sonuit e fundo fragor.
Audimur! est est sonitus Herculei gradus.
O Fortuna uiris inuida fortibus,
Quam non aequa bonis praemia diuidis!
Eurystheus facili regnet in otio,
Alcmena genitus bella per omnia
Monstris exagitet caeliferam manum?
Serpentis resecet colla feracia,
Deceptis referat mala sororibus,
Cum somno dederit peruigiles genas
Pomis diuitibus praepositus draco?
Intrauit Scythiae multiuagas domos
Et gentes patriis sedibus hospitas,
Calcauitque freti terga rigentia
Et mutis tacitum litoribus mare.
Illic dura carent aequora fluctibus,
Et qua plena rates carbasa tenderent,
Intonsis teritur semita Sarmatis.
Stat pontus, uicibus mobilis annuis,
Nauem nunc facilis, nunc equitem pati.
Illic quae uiduis gentibus imperat,
Aurato religans ilia balteo,
Detraxit spolium nobile corpori
Et peltam et niuei uincula pectoris,
Victorem posito suspiciens genu.
Qua spe praecipites actus ad inferos,
Audax ire uias inremeabiles,
Vidisti Siculae regna Proserpinae?
Illic nulla noto nulla fauonio
Consurgunt tumidis fluctibus aequora;
Non illic geminum Tyndaridae genus
Succurrunt timidis sidera nauibus:
Stat nigro pelagus gurgite languidum,
Et cum Mors auidis pallida dentibus
Gentes innumeras manibus intulit,
Vno tot populi remige transeunt.
Euincas utinam iura ferae Stygis
Parcarumque colos non reuocabiles.
Hic qui rex populis pluribus imperat,
Bello cum peteres Nestoream Pylon,
Tecum conseruit pestiferas manus
Telum tergemina cuspide praeferens:
Effugit tenui uulnere saucius
Et mortis dominus pertimuit mori.
Fatum rumpe manu, tristibus inferis
Prospectus pateat lucis et inuius
Limes det faciles ad superos uias.
Immites potuit flectere cantibus
Vmbrarum dominos et prece supplici
Orpheus, Eurydicen dum repetit suam.
Quae siluas et aues saxaque traxerat
Ars, quae praebuerat fluminibus moras,
Ad cuius sonitum constiterant ferae,
Mulcet non solitis uocibus inferos,
Et surdis resonat clarius in locis.
Deflent Eumenides Threiciam nurum,
Deflent et lacrimis difficiles dei,
Et qui fronte nimis crimina tetrica
Quaerunt ac ueteres excutiunt reos
Flentes Eurydicen iuridici sedent.
Tandem mortis ait 'uincimur' arbiter,
'Euade ad superos, lege tamen data:
Tu post terga tui perge uiri comes,
Tu non ante tuam respice coniugem,
Quam cum clara deos obtulerit dies
Spartanique aderit ianua Taenari.'
Odit uerus amor nec patitur moras:
Munus dum properat cernere, perdidit.
Quae uinci potuit regia carmine,
Haec uinci poterit regia uiribus.
O lucis almae rector et caeli decus,
Qui alterna curru spatia flammifero ambiens
Inlustre laetis exeris terris caput,
Da, Phoebe, ueniam, si quid inlicitum tui
Videre uultus: iussus in lucem extuli
Arcana mundi. tuque, caelestum arbiter
Parensque, uisus fulmine opposito tege;
Et tu, secundo maria qui sceptro regis,
Imas pete undas. quisquis ex alto aspicit
Terrena, facie pollui metuens noua,
Aciem reflectat oraque in caelum erigat
Portenta fugiens: hoc nefas cernant duo,
Qui aduexit et quae iussit. in poenas meas
Atque in labores non satis terrae patent
Iunonis odio: uidi inaccessa omnibus,
Ignota Phoebo quaeque deterior polus
Obscura diro spatia concessit Ioui;
Et, si placerent tertiae sortis loca,
Regnare potui: noctis aeternae chaos
Et nocte quiddam grauius et tristes deos
Et fata uici. morte contempta redi:
Quid restat aliud? uidi et ostendi inferos:
Da si quid ultra est, iam diu pateris manus
Cessare nostras, Iuno: quae uinci iubes?
Sed templa quare miles infestus tenet
Limenque sacrum terror armorum obsidet?
Vtrumne uisus uota decipiunt meos,
An ille domitor orbis et Graium decus
Tristi silentem nubilo liquit domum?
Estne ille natus? membra laetitia stupent.
O nate, certa at sera Thebarum salus,
Teneone in auras editum an uana fruor
Deceptus umbra? tune es? agnosco toros
Vmerosque et alto nobile in trunco caput.
Vnde iste, genitor, squalor et lugubribus
Amicta coniunx? unde tam foedo obsiti
Paedore nati? quae domum clades grauat?
Socer est peremptus, regna possedit Lycus,
Natos parentem coniugem leto petit.
Ingrata tellus, nemo ad Herculeae domus
Auxilia uenit? uidit hoc tantum nefas
Defensus orbis? - cur diem questu tero?
Mactetur hostis, hanc ferat uirtus notam
Fiatque summus hostis Alcidae Lycus.
Ad hauriendum sanguinem inimicum feror;
Theseu, resiste, ne qua uis subita ingruat.
Me bella poscunt, differ amplexus, parens,
Coniunxque differ. nuntiet Diti Lycus
Me iam redisse.
 Flebilem ex oculis fuga,
Regina, uultum, tuque nato sospite
Lacrimas cadentes reprime: si noui Herculem,
Lycus Creonti debitas poenas dabit.
Lentum est dabit: dat; hoc quoque est lentum: dedit.
Votum secundet qui potest nostrum deus
Rebusque lassis adsit. O magni comes
Magnanime nati, pande uirtutum ordinem,
Quam longa maestos ducat ad manes uia,
Vt uincla tulerit dura Tartareus canis.
Memorare cogis acta securae quoque
Horrenda menti. uix adhuc certa est fides
Vitalis aurae, torpet acies luminum
Hebetesque uisus uix diem insuetum ferunt.
Peruince, Theseu, quidquid alto in pectore
Remanet pauoris neue te fructu optimo
Frauda laborum: quae fuit durum pati,
Meminisse dulce est. fare casus horridos.
Fas omne mundi teque dominantem precor
Regno capaci teque quam toto inrita
Quaesiuit orbe mater, ut iura abdita
Et operta terris liceat impune eloqui.
Spartana tellus nobile attollit iugum,
Densis ubi aequor Taenarus siluis premit;
Hic ora soluit Ditis inuisi domus
Hiatque rupes alta et immenso specu
Ingens uorago faucibus uastis patet
Latumque pandit omnibus populis iter.
Non caeca tenebris incipit primo uia;
Tenuis relictae lucis a tergo nitor
Fulgorque dubius solis adflicti cadit
Et ludit aciem: nocte sic mixta solet
Praebere lumen primus aut serus dies.
Hinc ampla uacuis spatia laxantur locis,
In quae omne mersum pergat humanum genus.
Nec ire labor est; ipsa deducit uia:
Vt saepe puppes aestus inuitas rapit,
Sic pronus aer urguet atque auidum chaos,
Gradumque retro flectere haut umquam sinunt
Vmbrae tenaces. Intus immenso sinu
Placido quieta labitur Lethe uado
Demitque curas, neue remeandi amplius
Pateat facultas, flexibus multis grauem
Inuoluit amnem: qualis incertis uagus
Maeander undis ludit et cedit sibi
Instatque dubius litus an fontem petat.
Palus inertis foeda Cocyti iacet;
Hic uultur, illic luctifer bubo gemit
Omenque triste resonat infaustae strigis.
Horrent opaca fronde nigrantes comae
Taxo imminente, quam tenet segnis Sopor,
Famesque maesta tabido rictu iacet
Pudorque serus conscios uultus tegit.
Metus Pauorque, Funus et frendens Dolor
Aterque Luctus sequitur et Morbus tremens
Et cincta ferro Bella; in extremo abdita
Iners Senectus adiuuat baculo gradum.
Estne aliqua tellus Cereris aut Bacchi ferax?
Non prata uiridi laeta facie germinant
Nec adulta leni fluctuat Zephyro seges;
Non ulla ramos silua pomiferos habet:
Sterilis profundi uastitas squalet soli
Et foeda tellus torpet aeterno situ.
[Rerumque maestus finis et mundi ultima]
Immotus aer haeret et pigro sedet
Nox atra mundo: cuncta maerore horrida
Ipsaque morte peior est mortis locus.
Quid ille opaca qui regit sceptro loca?
Qua sede positus temperat populos leues?
Est in recessu Tartari obscuro locus,
Quem grauibus umbris spissa caligo alligat.
A fonte discors manat hinc uno latex,
Alter quieto similis (hunc iurant dei)
Tacente sacram deuehens fluuio Styga;
At hic tumultu rapitur ingenti ferox
Et saxa fluctu uoluit Acheron inuius
Renauigari. cingitur duplici uado
Aduersa Ditis regia, atque ingens domus
Vmbrante luco tegitur. hic uasto specu
Pendent tyranni limina, hoc umbris iter,
Haec porta regni. campus hanc circa iacet,
In quo superbo digerit uultu sedens
Animas recentes. dira maiestas deo,
Frons torua, fratrum quae tamen specimen gerat
Gentisque tantae, uultus est illi Iouis,
Sed fulminantis: magna pars regni trucis
Est ipse dominus, cuius aspectus timet
Quidquid timetur.
 Verane est fama inferis
Tam sera reddi iura et oblitos sui
Sceleris nocentes debitas poenas dare?
Quis iste ueri rector atque aequi arbiter?
Non unus alta sede quaesitor sedens
Iudicia trepidis sera sortitur reis.
Aditur illo Gnosius Minos foro,
Rhadamanthus illo, Thetidis hoc audit socer.
Quod quisque fecit, patitur; auctorem scelus
Repetit suoque premitur exemplo nocens:
Vidi cruentos carcere includi duces
Et impotentis terga plebeia manu
Scindi tyranni. quisquis est placide potens
Dominusque uitae seruat innocuas manus
Et incruentum mitis imperium regit
Animoque parcit, longa permensus diu
Felicis aeui spatia uel caelum petit
Vel laeta felix nemoris Elysii loca,
Iudex futurus. sanguine humano abstine
Quicumque regnas: scelera taxantur modo
Maiore uestra.
 Certus inclusos tenet
Locus nocentes? utque fert fama, impios
Supplicia uinclis saeua perpetuis domant?
Rapitur uolucri tortus Ixion rota;
Ceruice saxum grande Sisyphia sedet;
In amne medio faucibus siccis senex
Sectatur undas, alluit mentum latex,
Fidemque cum iam saepe decepto dedit,
Perit unda in ore; poma destituunt famem.
Praebet uolucri Tityos aeternas dapes
Vrnasque frustra Danaides plenas gerunt;
Errant furentes impiae Cadmeides
Terretque mensas auida Phineas auis.
Nunc ede nati nobilem pugnam mei.
Patrui uolentis munus an spolium refert?
Ferale tardis imminet saxum uadis,
Stupente ubi unda segne torpescit fretum.
Hunc seruat amnem cultu et aspectu horridus
Pauidosque manes squalidus gestat senex.
Impexa pendet barba, deformem sinum
Nodus coercet, concauae lucent genae;
Regit ipse longo portitor conto ratem.
Hic onere uacuus litori puppem applicans
Repetebat umbras; poscit Alcides uiam
Cedente turba; dirus exclamat Charon:
'Quo pergis, audax? siste properantem gradum.'
Non passus ullas natus Alcmena moras
Ipso coactum nauitam conto domat
Scanditque puppem. cumba populorum capax
Succubuit uni; sidit et grauior ratis
Vtrimque Lethen latere titubanti bibit.
Tunc uicta trepidant monstra, Centauri truces
Lapithaeque multo in bella succensi mero;
Stygiae paludis ultimos quaerens sinus
Fecunda mergit capita Lernaeus labor.
Post haec auari Ditis apparet domus:
Hic saeuus umbras territat Stygius canis,
Qui trina uasto capita concutiens sono
Regnum tuetur. sordidum tabo caput
Lambunt colubrae, uiperis horrent iubae
Longusque torta sibilat cauda draco.
Par ira formae: sensit ut motus pedum,
Attollit hirtas angue uibrato comas
Missumque captat aure subrecta sonum,
Sentire et umbras solitus. ut propior stetit
Ioue natus antro, sedit incertus canis
Leuiterque timuit - ecce latratu graui
Loca muta terret; sibilat totos minax
Serpens per armos. uocis horrendae fragor
Per ora missus terna felices quoque
Exterret umbras. soluit a laeua feros
Tunc ipse rictus et Cleonaeum caput
Opponit ac se tegmine ingenti clepit,
Victrice magnum dextera robur gerens.
Huc nunc et illuc uerbere assiduo rotat,
Ingeminat ictus. domitus infregit minas
Et cuncta lassus capita summisit canis
Antroque toto cessit. extimuit sedens
Vterque solio dominus et duci iubet;
Me quoque petenti munus Alcidae dedit.
Tum grauia monstri colla permulcens manu
Adamante texto uincit; oblitus sui
Custos opaci peruigil regni canis
Componit aures timidus et patiens trahi
Erumque fassus, ore summisso obsequens,
Vtrumque cauda pulsat anguifera latus.
Postquam est ad oras Taenari uentum et nitor
Percussit oculos lucis ignotae, nouos
Resumit animos uictus et uastas furens
Quassat catenas; paene uictorem abstulit
Pronumque retro uexit et mouit gradu.
Tunc et meas respexit Alcides manus;
Geminis uterque uiribus tractum canem
Ira furentem et bella temptantem inrita
Intulimus orbi. uidit ut clarum diem
Et pura nitidi spatia conspexit poli,
[Oborta nox est, lumina in terram dedit]
Compressit oculos et diem inuisum expulit
Aciemque retro flexit atque omni petit
Ceruice terram; tum sub Herculeas caput
Abscondit umbras. Densa sed laeto uenit
Clamore turba frontibus laurum gerens
Magnique meritas Herculis laudes canit.
Natus Eurystheus properante partu
Iusserat mundi penetrare fundum:
Derat hoc solum numero laborum,
Tertiae regem spoliare sortis.
Ausus es caecos aditus inire,
Ducit ad manes uia qua remotos
Tristis et nigra metuenda silua,
Sed frequens magna comitante turba.
Quantus incedit populus per urbes
Ad noui ludos auidus theatri,
Quantus Eleum ruit ad Tonantem,
Quinta cum sacrum reuocauit aestas;
Quanta, cum longae redit hora nocti
Crescere et somnos cupiens quietos
Libra Phoebeos tenet aequa currus,
Turba secretam Cererem frequentat
Et citi tectis properant relictis
Attici noctem celebrare mystae:
Tanta per campos agitur silentes
Turba; pars tarda graditur senecta
Tristis et longa satiata uita;
Pars adhuc currit melioris aeui:
Virgines nondum thalamis iugatae
Et comis nondum positis ephebi
Matris et nomen modo doctus infans.
His datum solis, minus ut timerent,
Igne praelato releuare noctem;
Ceteri uadunt per opaca tristes.
Qualis est uobis animus, remota
Luce cum maestus sibi quisque sensit
Obrutum tota caput esse terra?
Stat chaos densum tenebraeque turpes
Et color noctis malus ac silentis
Otium mundi uacuaeque nubes.
Sera nos illo referat senectus:
Nemo ad id sero uenit, unde numquam,
Cum semel uenit, poterit reuerti.
Quid iuuat, durum, properare, fatum?
Omnis haec magnis uaga turba terris
Ibit ad manes facietque inerti
Vela Cocyto: tibi crescit omne,
Et quod occasus uidet et quod ortus.
Parce uenturis: tibi, mors, paramur;
Sis licet segnis, properamus ipsi:
Prima quae uitam dedit hora carpit.
Thebis laeta dies adest.
Aras tangite supplices,
Pingues caedite uictimas;
Permixtae maribus nurus
Sollemnes agitent choros;
Cessent deposito iugo
Arui fertilis incolae.
Pax est Herculea manu
Auroram inter et Hesperum,
Et qua sol medium tenens
Vmbras corporibus negat;
Quodcumque alluitur solum
Longo Tethyos ambitu,
Alcidae domuit labor.
Transuectus uada Tartari
Pacatis redit inferis.
Iam nullus superest timor:
Nil ultra iacet inferos.
Stantes sacrificus comas
Dilecta tege populo.
Vltrice dextra fusus aduerso Lycus
Terram cecidit ore; tum quisquis comes
Fuerat tyranni iacuit et poenae comes.
Nunc sacra patri uictor et superis feram
Caesisque meritas uictimis aras colam.
Te te laborum socia et adiutrix precor,
Belligera Pallas, cuius in laeua ciet
Aegis feroces ore saxifico minas;
Adsit Lycurgi domitor et rubri maris,
Tectam uirente cuspidem thyrso gerens,
Geminumque numen Phoebus et Phoebi soror
(Soror sagittis aptior, Phoebus lyrae)
Fraterque quisquis incolit caelum meus
Non ex nouerca frater. Huc appellite
Greges opimos, quidquid Indorum seges
Arabesque odoris quidquid arboribus legunt
Conferte in aras, pinguis exundet uapor.
Populea nostras arbor exornet comas,
Te ramus oleae fronde gentili tegat,
Theseu; Tonantem nostra adorabit manus,
Tu conditores urbis et siluestria
Trucis antra Zethi, nobilis Dircen aquae
Laremque regis aduenae Tyrium coles.
Date tura flammis.
 Nate, manantes prius
Manus cruenta caede et hostili expia.
Vtinam cruore capitis inuisi deis
Libare possem: gratior nullus liquor
Tinxisset aras; uictima haut ulla amplior
Potest magisque opima mactari Ioui,
Quam rex iniquus.
 Finiat genitor tuus
Opta labores, detur aliquando otium
Quiesque fessis.
 Ipse concipiam preces
Ioue meque dignas: stet suo caelum loco
Tellusque et aether; astra inoffensos agant
Aeterna cursus, alta pax gentes alat;
Ferrum omne teneat ruris innocui labor
Ensesque lateant. nulla tempestas fretum
Violenta turbet, nullus irato Ioue
Exiliat ignis, nullus hiberna niue
Nutritus agros amnis euersos trahat.
Venena cessent, nulla nocituro grauis
Suco tumescat herba. non saeui ac truces
Regnent tyranni; si quod etiamnum est scelus
Latura tellus, properet, et si quod parat
Monstrum, meum sit. - Sed quid hoc? medium diem
Cinxere tenebrae. Phoebus obscuro meat
Sine nube uultu. quis diem retro fugat
Agitque in ortus? unde nox atrum caput
Ignota profert? unde tot stellae polum
Implent diurnae? primus en noster labor
Caeli refulget parte non minima leo
Iraque totus feruet et morsus parat.
Iam rapiet aliquod sidus: ingenti minax
Stat ore et ignes efflat et rutilam iubam
Ceruice iactans quidquid autumnus grauis
Hiemsque gelido frigida spatio refert
Vno impetu transiliet et uerni petet
Frangetque tauri colla.
 Quod subitum hoc malum est?
Quo, nate, uultus huc et huc acres refers
Acieque falsum turbida caelum uides?
Perdomita tellus, tumida cesserunt freta,
Inferna nostros regna sensere impetus:
Immune caelum est, dignus Alcide labor.
In alta mundi spatia sublimis ferar,
Petatur aether: astra promittit pater.
Quid, si negaret? non capit terra Herculem
Tandemque superis reddit. en ultro uocat
Omnis deorum coetus et laxat fores,
Vna uetante. recipis et reseras polum?
An contumacis ianuam mundi traho?
Dubitatur etiam? uincla Saturno exuam
Contraque patris impii regnum impotens
Auum resoluam; bella Titanes parent,
Me duce furentes; saxa cum siluis feram
Rapiamque dextra plena Centauris iuga.
Iam monte gemino limitem ad superos agam:
Videat sub Ossa Pelion Chiron suum,
In caelum Olympus tertio positus gradu
Perueniet aut mittetur.
 Infandos procul
Auerte sensus; pectoris sani parum
Magni tamen compesce dementem impetum.
Quid hoc? Gigantes arma pestiferi mouent.
Profugit umbras Tityos ac lacerum gerens
Et inane pectus quam prope a caelo stetit.
Labat Cithaeron, alta Pallene tremit
Macetumque Tempe. rapuit hic Pindi iuga,
Hic rapuit Oeten, saeuit horrendum Mimans.
Flammifera Erinys uerbere excusso sonat
Rogisque adustas propius ac propius sudes
In ora tendit; saeua Tisiphone, caput
Serpentibus uallata, post raptum canem
Portam uacantem clausit opposita face.
Sed ecce proles regis inimici latet,
Lyci nefandum semen: inuiso patri
Haec dextra iam uos reddet. excutiat leuis
Neruus sagittas. tela sic mitti decet
 Quo se caecus impegit furor?
Vastum coactis flexit arcum cornibus
Pharetramque soluit, stridet emissa impetu
Harundo - medio spiculum collo fugit
Vulnere relicto.
 Ceteram prolem eruam
Omnisque latebras. quid moror? maius mihi
Bellum Mycenis restat, ut Cyclopia
Euersa manibus saxa nostris concidant.
Huc eat et illuc claua disiecto obice
Rumpatque postes; columen impulsum labet. -
Perlucet omnis regia: hic uideo abditum
Gnatum scelesti patris.
 En blandas manus
Ad genua tendens uoce miseranda rogat.
Scelus nefandum, triste et aspectu horridum:
Dextra precantem rapuit et circa furens
Bis ter rotatum misit; ast illi caput
Sonuit, cerebro tecta disperso madent. -
At misera, paruum protegens gnatum sinu,
Megara furenti similis e latebris fugit.
Licet Tonantis profuga condaris sinu,
Petet undecumque temet haec dextra et feret.
Quo misera pergis? quam fugam aut latebras petis?
Nullus salutis Hercule infesto est locus.
Amplectere ipsum potius et blanda prece
Lenire tempta.
 Parce iam, coniunx, precor,
Agnosce Megaram. gnatus hic uultus tuos
Habitusque reddit; cernis, ut tendat manus?
Teneo nouercam. sequere, da poenas mihi
Iugoque pressum libera turpi Iouem;
Sed ante matrem paruulum hoc monstrum occidat.
Quo tendis amens? sanguinem fundes tuum?
Pauefactus infans igneo uultu patris
Perit ante uulnus, spiritum eripuit pauor.
In coniugem nunc claua libratur grauis:
Perfregit ossa, corpori trunco caput
Abest nec usquam est. cernere hoc audes, nimis
Viuax senectus? si piget luctus, habes
Mortem paratam - pectus en telo indue,
Vel stipitem istum huc caede monstrorum inlitum
Conuerte, falsum ac nomini turpem tuo
Remoue parentem, ne tuae laudi obstrepat.
Quo te ipse, senior, obuium morti ingeris?
Quo pergis amens? profuge et obtectus late
Vnumque manibus aufer Herculeis scelus.
Bene habet, pudendi regis excisa est domus.
Tibi hunc dicatum, maximi coniunx Iouis,
Gregem cecidi; uota persolui libens
Te digna, et Argos uictimas alias dabit.
Nondum litasti, nate: consumma sacrum.
Stat ecce ad aras hostia, expectat manum
Ceruice prona; praebeo, occurro, insequor:
Macta - quid hoc est? errat acies luminum
Visusque maeror hebetat? an uideo Herculis
Manus trementes? uultus in somnum cadit
Et fessa ceruix capite summisso labat;
Flexo genu iam totus ad terram ruit,
Vt caesa siluis ornus aut portum mari
Datura moles. uiuis an leto dedit
Idem tuos qui misit ad mortem furor?
Sopor est: reciprocos spiritus motus agit.
Detur quieti tempus, ut somno grauis
Vis uicta morbi pectus oppressum leuet. -
Remouete, famuli, tela, ne repetat furens.
Lugeat aether magnusque parens
Aetheris alti tellusque ferax
Et uaga ponti mobilis unda,
Tuque ante omnis, qui per terras
Tractusque maris fundis radios
Noctemque fugas ore decoro,
Feruide Titan:
Obitus pariter tecum Alcides
Vidit et ortus
Nouitque tuas utrasque domos.
Soluite tantis animum monstris,
Soluite, superi,
Rectam in melius flectite mentem.
Tuque, o domitor, Somne, malorum,
Requies animi,
Pars humanae melior uitae,
Volucre o matris genus asteriae,
Frater durae languide Mortis,
Veris miscens falsa, futuri
Certus et idem pessimus auctor,
Pax o rerum, portus uitae,
Lucis requies noctisque comes,
Qui par regi famuloque uenis
Placidus fessum lenisque fouens,
Pauidum leti genus humanum
Cogis longam discere noctem:
Preme deuinctum torpore graui,
Sopor indomitos alliget artus,
Nec torua prius pectora linquat,
Quam mens repetat pristina cursum.
En fusus humi saeua feroci
Corde uolutat somnia: nondum est
Tanti pestis superata mali;
Clauaeque graui lassum solitus
Mandare caput
Quaerit uacua pondera dextra,
Motu iactans bracchia uano,
Nec adhuc omnis expulit aestus,
Sed ut ingenti uexata noto
Seruat longos unda tumultus
Et iam uento cessante tumet,
Pelle insanos fluctus animi,
Redeat pietas uirtusque uiro -
Vel sit potius mens uesano
Concita motu:
Error caecus qua coepit eat;
Solus te iam praestare potest
Furor insontem: proxima puris
Sors est manibus nescire nefas.
Nunc Herculeis percussa sonent
Pectora palmis,
Mundum solitos ferre lacertos
Verbera pulsent ultrice manu;
Gemitus uastos audiat aether,
Audiat atri regina poli
Vastisque ferox qui colla gerit
Vincta catenis
Imo latitans Cerberus antro.
Resonet maesto clamore chaos
Latique patens unda profundi
Et qui medius tua tela tamen
Senserat aer.
Pectora tantis obsessa malis
Non sunt ictu ferienda leui:
Vno planctu tria regna sonent.
Et tu collo decus ac telum
Suspensa diu, fortis harundo,
Pharetraeque graues,
Date saeua fero uerbera tergo.
Caedant umeros robora fortes
Stipesque potens duris oneret
Pectora nodis:
Plangant tantos arma dolores.
Ite infaustum genus, o pueri,
Noti per iter triste laboris,
Non uos patriae laudis comites
Vlti saeuos uulnere reges,
Non Argiua membra palaestra
Flectere docti fortes caestu
Fortesque manu,
Iam tamen ausi telum Scythicis
Leue corytis
Missum certa librare manu
Tutosque fuga figere ceruos
Nondumque ferae terga iubatae:
Ite ad Stygios, umbrae, portus,
Ite, innocuae,
Quas in primo limine uitae
Scelus oppressit patriusque furor:
Ite, iratos uisite reges.
Quis hic locus, quae regio, quae mundi plaga?
Vbi sum? sub ortu solis, an sub cardine
Glacialis ursae? numquid Hesperii maris
Extrema tellus hunc dat Oceano modum?
Quas trahimus auras? quod solum fesso subest?
Certe redimus - unde prostrata ad domum
Video cruenta corpora? an nondum exuit
Simulacra mens inferna? post reditus quoque
Oberrat oculis turba feralis meis?
Pudet fateri: paueo; nescioquod mihi,
Nescioquod animus grande praesagit malum.
Vbi est parens? ubi illa natorum grege
Animosa coniunx? cur latus laeuum uacat
Spolio leonis? quonam abit tegimen meum
Idemque somno mollis Herculeo torus?
Vbi tela? ubi arcus? arma quis uiuo mihi
Detrahere potuit? spolia quis tanta abstulit
Ipsumque quis non Herculis somnum horruit?
Libet meum uidere uictorem, libet,
Exurge, uirtus: quem nouum caelo pater
Genuit relicto, cuius in fetu stetit
Nox longior quam nostra? - quod cerno nefas?
Gnati cruenta caede confecti iacent,
Perempta coniunx. quis Lycus regnum obtinet?
Quis tanta Thebis scelera moliri ausus est
Hercule reuerso? quisquis Ismeni loca,
Actaea quisquis arua, qui gemino mari
Pulsata Pelopis regna Dardanii colis,
Succurre, saeuae cladis auctorem indica.
Ruat ira in omnis: hostis est quisquis mihi
Non monstrat hostem. uictor Alcidae, lates?
Procede, seu tu uindicas currus truces
Thracis cruenti siue Geryonae pecus
Libyaeue dominos, nulla pugnandi mora est.
En nudus asto; uel meis armis licet
Petas inermem. - cur meos Theseus fugit
Paterque uultus? ora cur condunt sua?
Differte fletus; quis meos dederit neci
Omnis simul, profare. quid, genitor, siles?
At tu ede, Theseu, sed tua, Theseu, fide. -
Vterque tacitus ora pudibunda obtegit
Furtimque lacrimas fundit. in tantis malis
Quid est pudendum? numquid Argiuae impotens
Dominator urbis, numquid infestum Lyci
Pereuntis agmen clade nos tanta obruit?
Per te meorum facinorum laudem precor,
Genitor, tuique nominis semper mihi
Numen secundum, fare. quis fudit domum?
Cui praeda iacui?
 Tacita sic abeant mala.
Vt inultus ego sim?
 Saepe uindicta obfuit.
Quisquamne segnis tanta tolerauit mala?
Maiora quisquis timuit.
 His etiam, pater,
Quicquam timeri maius aut grauius potest?
Cladis tuae pars ista quam nosti quota est!
Miserere, genitor, supplices tendo manus.
Quid hoc? manus refugit - hic errat scelus.
Vnde hic cruor? quid illa puerili madens
Harundo leto? tincta Lernaea nece:
Iam tela uideo nostra. non quaero manum:
Quis potuit arcum flectere aut quae dextera
Sinuare neruom uix recedentem mihi?
Ad uos reuertor; genitor, hoc nostrum est scelus?
Tacuere: nostrum est.
 Luctus est istic tuus,
Crimen nouercae: casus hic culpa caret.
Nunc parte ab omni, genitor, iratus tona;
Oblite nostri, uindica sera manu
Saltem nepotes. stelliger mundus sonet
Flammasque et hic et ille iaculetur polus;
Rupes ligatum Caspiae corpus trahant
Atque ales auida - cur Promethei uacant
Scopuli? paretur uertice immenso feras
Volucresque pascens Caucasi abruptum latus
Nudumque siluis. illa quae pontum Scythen
Symplegas artat hinc et hinc uinctas manus
Distendat alto, cumque reuocata uice
In se coibunt saxa et in caelum expriment
Actis utrimque rupibus medium mare,
Ego inquieta montium iaceam mora.
Quin structum aceruans nemore congesto aggerem
Cruore corpus impio sparsum cremo?
Sic, sic agendum est: inferis reddam Herculem.
Nondum tumultu pectus attonito carens
Mutauit iras, quodque habet proprium furor,
In se ipse saeuit.
 Dira Furiarum loca
Et inferorum carcer et sonti plaga
Decreta turbae - si quod exilium patet
Vlterius Erebo, Cerbero ignotum et mihi,
Hoc me abde, Tellus; Tartari ad finem ultimum
Mansurus ibo. Pectus o nimium ferum!
Quis uos per omnem, liberi, sparsos domum
Deflere digne poterit? hic durus malis
Lacrimare uultus nescit. huc arcum date,
Date huc sagittas, stipitem huc uastum date.
Tibi tela frangam nostra, tibi nostros, puer,
Rumpemus arcus; at tuis stipes grauis
Ardebit umbris; ipsa Lernaeis frequens
Pharetra telis in tuos ibit rogos:
Dent arma poenas. uos quoque infaustas meis
Cremabo telis, o nouercales manus.
Quis nomen usquam sceleris errori addidit?
Saepe error ingens sceleris obtinuit locum.
Nunc Hercule opus est: perfer hanc molem mali.
Non sic furore cessit extinctus pudor,
Populos ut omnes impio aspectu fugem.
Arma, arma, Theseu, flagito propere mihi
Subtracta reddi. sana si mens est mihi,
Referte manibus tela; si remanet furor,
Pater, recede: mortis inueniam uiam.
Per sancta generis sacra, per ius nominis
Vtrumque nostri, siue me altorem uocas
Seu tu parentem, perque uenerandos piis
Canos, senectae parce desertae, precor,
Annisque fessis; unicum lapsae domus
Firmamen, unum lumen afflicto malis
Temet reserua. nullus ex te contigit
Fructus laborum; semper aut dubium mare
Aut monstra timui; quisquis in toto furit
Rex saeuus orbe, manibus aut aris nocens,
A me timetur; semper absentis pater
Fructum tui tactumque et aspectum peto.
Cur animam in ista luce detineam amplius
Morerque nihil est: cuncta iam amisi bona,
Mentem arma famam coniugem gnatos manus,
Etiam furorem. nemo polluto queat
Animo mederi: morte sanandum est scelus.
Perimes parentem?
 Facere ne possim, occidam.
Genitore coram?
 Cernere hunc docui nefas.
Memoranda potius omnibus facta intuens
Vnius a te criminis ueniam pete.
Veniam dabit sibi ipse, qui nulli dedit?
Laudanda feci iussus: hoc unum meum est.
Succurre, genitor; siue te pietas mouet
Seu triste factum siue uiolatum decus
Virtutis, effer arma; uincatur mea
Fortuna dextra.
 Sunt quidem patriae preces
Satis efficaces, sed tamen nostro quoque
Mouere fletu. surge et aduersa impetu
Perfringe solito. nunc tuum nulli imparem
Animum malo resume, nunc magna tibi
Virtute agendum est: Herculem irasci ueta.
Si uiuo, feci scelera; si morior, tuli.
Purgare terras propero. iamdudum mihi
Monstrum impium saeuumque et immite ac ferum
Oberrat: agedum, dextra, conare aggredi
Ingens opus, labore bis seno amplius.
Ignaue, cessas, fortis in pueros modo
Pauidasque matres? arma nisi dantur mihi,
Altum omne Pindi Thracis excidam nemus
Bacchique lucos et Cithaeronis iuga
Mecum cremabo, tota cum domibus suis
Dominisque tecta, cum deis templa omnibus
Thebana supra corpus excipiam meum
Atque urbe uersa condar, et, si fortibus
Leue pondus umeris moenia immissa incident
Septemque opertus non satis portis premar,
Onus omne media parte quod mundi sedet
Dirimitque superos, in meum uertam caput.
Reddo arma.
 Vox est digna genitore Herculis.
Hoc en peremptus spiculo cecidit puer.
Hoc Iuno telum manibus emisit tuis.
Hoc nunc ego utar.
 Ecce quam miserum metu
Cor palpitat pectusque sollicitum ferit.
Aptata harundo est.
 Ecce iam facies scelus
Volens sciensque.
 Pande, quid fieri iubes?
Nihil rogamus: noster in tuto est dolor.
Natum potes seruare tu solus mihi,
Eripere nec tu; maximum euasi metum:
Miserum haut potes me facere, felicem potes.
Sic statue, quidquid statuis, ut causam tuam
Famamque in arto stare et ancipiti scias:
Aut uiuis aut occidis. hanc animam leuem
Fessamque senio nec minus fessam malis
In ore primo teneo. tam tarde patri
Vitam dat aliquis? non feram ulterius moram,
Senile ferro pectus impresso induam:
Hic, hic iacebit Herculis sani scelus.
Iam parce, genitor, parce, iam reuoca manum.
Succumbe, uirtus, perfer imperium patris.
Eat ad labores hic quoque Herculeos labor:
Viuamus. artus alleua afflicti solo,
Theseu, parentis. dextra contactus pios
Scelerata refugit.
 Hanc manum amplector libens,
Hac nisus ibo, pectori hanc aegro admouens
Pellam dolores.
 Quem locum profugus petam?
Vbi me recondam quaue tellure obruar?
Quis Tanais aut quis Nilus aut quis Persica
Violentus unda Tigris aut Rhenus ferox
Tagusue Hibera turbidus gaza fluens
Abluere dextram poterit? Arctoum licet
Maeotis in me gelida transfundat mare
Et tota Tethys per meas currat manus,
Haerebit altum facinus. in quas impius
Terras recedes? ortum an occasum petes?
Vbique notus perdidi exilio locum.
Me refugit orbis, astra transuersos agunt
Obliqua cursus, ipse Titan Cerberum
Meliore uultu uidit. O fidum caput,
Theseu, latebram quaere longinquam, abditam;
Quoniamque semper sceleris alieni arbiter
Amas nocentes, gratiam meritis refer
Vicemque nostris: redde me infernis, precor,
Vmbris reductum, meque subiectum tuis
Restitue uinclis: ille me abscondet locus -
Sed et ille nouit.
 Nostra te tellus manet.
Illic solutam caede Gradiuus manum
Restituit armis: illa te, Alcide, uocat,
Facere innocentes terra quae superos solet.