Di coniugales tuque genialis tori,
Lucina, custos quaeque domituram freta
Tiphyn nouam frenare docuisti ratem,
Et tu, profundi saeue dominator maris,
Clarumque Titan diuidens orbi diem,
Tacitisque praebens conscium sacris iubar
Hecate triformis, quosque iurauit mihi
Deos Iason, quosque Medeae magis
Fas est precari: noctis aeternae chaos,
Auersa superis regna manesque impios
Dominumque regni tristis et dominam fide
Meliore raptam, uoce non fausta precor.
Nunc, nunc adeste sceleris ultrices deae,
Crinem solutis squalidae serpentibus,
Atram cruentis manibus amplexae facem,
Adeste, thalamis horridae quondam meis
Quales stetistis: coniugi letum nouae
Letumque socero et regiae stirpi date.
Num peius aliquid? quod precer sponso malum?
Viuat; per urbes erret ignotas egens
Exul pauens inuisus incerti laris,
Iam notus hospes limen alienum expetat;
Me coniugem opto, quoque non aliud queam
Peius precari, liberos similes patri
Similesque matri - parta iam, parta ultio est:
Peperi. Querelas uerbaque in cassum sero?
Non ibo in hostes? manibus excutiam faces
Caeloque lucem - spectat hoc nostri sator
Sol generis, et spectatur, et curru insidens
Per solita puri spatia decurrit poli?
Non redit in ortus et remetitur diem?
Da, da per auras curribus patriis uehi,
Committe habenas, genitor, et flagrantibus
Ignifera loris tribue moderari iuga:
Gemino Corinthos litori opponens moras
Cremata flammis maria committat duo.
Hoc restat unum, pronubam thalamo feram
Vt ipsa pinum postque sacrificas preces
Caedam dicatis uictimas altaribus.
Per uiscera ipsa quaere supplicio uiam,
Si uiuis, anime, si quid antiqui tibi
Remanet uigoris; pelle femineos metus
Et inhospitalem Caucasum mente indue.
Quodcumque uidit Phasis aut Pontus nefas,
Videbit Isthmos. effera ignota horrida,
Tremenda caelo pariter ac terris mala
Mens intus agitat: uulnera et caedem et uagum
Funus per artus - leuia memoraui nimis:
Haec uirgo feci; grauior exurgat dolor:
Maiora iam me scelera post partus decent.
Accingere ira teque in exitium para
Furore toto. paria narrentur tua
Repudia thalamis: quo uirum linques modo?
Hoc quo secuta es. rumpe iam segnes moras:
Quae scelere parta est, scelere linquenda est domus.
O Phoebe patiens, fugeris retro licet 
medioque raptum merseris caelo diem, 
sero occidisti – lancinat gnatos pater 
artusque mandit ore funesto suos; 
nitet fluente madidus unguento comam 
grauisque uino; saepe praeclusae cibum 
tenuere fauces – in malis unum hoc tuis 
bonum est, Thyesta, quod mala ignoras tua. 
sed et hoc peribit. uerterit currus licet 
sibi ipse Titan obuium ducens iter 
tenebrisque facinus obruat taetrum nouis 
nox missa ab ortu tempore alieno grauis, 
tamen uidendum est. tota patefient mala. 
In hoc redimus? patuit ad caelum uia,
Bina ut uiderem funera et geminam necem,
Caelebs et orbus funebres una face
Vt concremarem prolis ac thalami rogos?
Donator atrae lucis, Alcide, tuum
Diti remitte munus; ereptos mihi
Restitue manes. - impius frustra inuoco
Mortem relictam: crudus et leti artifex,
Exitia machinatus insolita effera,
Nunc tibimet ipse iusta supplicia irroga.
Pinus coacto uertice attingens humum
Caelo remissum findat in geminas trabes,
Mittarue praeceps saxa per Scironia?
Grauiora uidi, quae pati clausos iubet
Phlegethon nocentes igneo cingens uado.
Quae poena memet maneat et sedes, scio:
Vmbrae nocentes, cedite et ceruicibus
His, his repositum degrauet fessas manus
Saxum, seni perennis Aeolio labor;
Me ludat amnis ora uicina alluens;
Vultur relicto transuolet Tityo ferus
Meumque poenae semper accrescat iecur;
Et tu mei requiesce Pirithoi pater:
Haec incitatis membra turbinibus ferat
Nusquam resistens orbe reuoluto rota.
Dehisce tellus, recipe me dirum chaos,
Recipe, haec ad umbras iustior nobis uia est:
Gnatum sequor - ne metue qui manes regis:
Casti uenimus; recipe me aeterna domo
Non exiturum. - non mouent diuos preces;
At, si rogarem scelera, quam proni forent!
Theseu, querelis tempus aeternum manet:
Nunc iusta nato solue et absconde ocius
Dispersa foede membra laniatu effero.
Huc, huc, reliquias uehite cari corporis
Pondusque et artus temere congestos date.
Hippolytus hic est? crimen agnosco meum:
Ego te peremi; neu nocens tantum semel
Solusue fierem, facinus ausurus parens
Patrem aduocaui. munere en patrio fruor.
O triste fractis orbitas annis malum!
Complectere artus, quodque de nato est super,
Miserande, maesto pectore incumbens, foue.
Disiecta, genitor, membra laceri corporis
In ordinem dispone et errantes loco
Restitue partes: fortis hic dextrae locus,
Hic laeua frenis docta moderandis manus
Ponenda: laeui lateris agnosco notas.
Quam magna lacrimis pars adhuc nostris abest!
Durate trepidae lugubri officio manus,
Fletusque largos sistite, arentes genae,
Dum membra nato genitor adnumerat suo
Corpusque fingit. hoc quid est forma carens
Et turpe, multo uulnere abruptum undique?
Quae pars tui sit dubito; sed pars est tui:
Hic, hic repone, non suo, at uacuo loco.
Haecne illa facies igne sidereo nitens,
Inimica flectens lumina? huc cecidit decor?
O dira fata, numinum o saeuus fauor!
Sic ad parentem natus ex uoto redit?
En haec suprema dona genitoris cape,
Saepe efferendus; interim haec ignes ferant.
Patefacite acerbam caede funesta domum;
Mopsopia claris tota lamentis sonet.
Vos apparate regii flammam rogi;
At uos per agros corporis partes uagas
Inquirite. - istam terra defossam premat,
Grauisque tellus impio capiti incubet.
Iungentur ante saeua sideribus freta
Et ignis undae, Tartaro tristi polus,
Lux alma tenebris, roscidae nocti dies,
Quam cum scelesti coniugis mente impia
Mens nostra, semper fratris extincti memor.
Vtinam nefandi principis dirum caput
Obruere flammis caelitum rector paret,
Qui saepe terras fulmine infesto quatit
Mentesque nostras ignibus terret sacris
Nouisque monstris; uidimus caelo iubar
Ardens cometen pandere infaustam facem,
Qua plaustra tardus noctis alterna uice
Regit Bootes, frigore Arctoo rigens:
En ipse diro spiritu saeui ducis
Polluitur aether, gentibus clades nouas
Minantur astra, quas regit dux impius.
Non tam ferum Typhona neglecto Ioue
Irata Tellus edidit quondam parens:
Haec grauior illo pestis, hic hostis deum
Hominumque templis expulit superos suis
Ciuesque patria, spiritum fratri abstulit,
Hausit cruorem matris - et lucem uidet
Fruiturque uita noxiam atque animam trahit!
Pro summe genitor, tela cur frustra iacis
Inuicta totiens temere regali manu?
In tam nocentem dextra cur cessat tua?
Vtinam suorum facinorum poenas luat
Nero insitiuus, Domitio genitus patre,
Orbis tyrannus, quem premit turpi iugo
Morumque uitiis nomen Augustum inquinat!
Indignus ille, fateor, est thalamis tuis;
Sed cede fatis atque fortunae tuae,
Alumna, quaeso, neue uiolenti moue
Iram mariti. forsitan uindex deus
Existet aliquis, laetus et ueniet dies.
Graui deorum nostra iam pridem domus
Vrgetur ira, prima quam pressit Venus
Furore miserae dura genetricis meae,
Quae nupta demens nupsit incesta face,
Oblita nostri, coniugis, legum immemor.
Illos soluta crine, succincta anguibus
Vltrix Erinys uenit ad Stygios toros
Raptasque thalamis sanguine extinxit faces;
Incendit ira principis pectus truci
Caedem in nefandam: cecidit infelix parens,
Heu, nostra ferro meque perpetuo obruit
Extincta luctu; coniugem traxit suum
Natumque ad umbras, prodidit lapsam domum.
Renouare luctus parce cum fletu pios,
Manes parentis neue sollicita tuae,
Graues furoris quae sui poenas dedit.
Tandem reuertor sospes ad patrios lares;
O cara salue terra! tibi tot barbarae
Dedere gentes spolia, tibi felix diu
Potentis Asiae domina summisit manus.
Quid ista uates corpus effusa ac tremens
Dubia labat ceruice? famuli, attollite,
Refouete gelido latice. iam recipit diem
Marcente uisu. Suscita sensus tuos:
Optatus ille portus aerumnis adest.
Festus dies est.  Festus et Troiae fuit.
Veneremur aras.  Cecidit ante aras pater.
Iouem precemur pariter.  Herceum Iouem?
Credis uidere te Ilium?  Et Priamum simul.
Hic Troia non est.  Vbi Helena est, Troiam puta.
Ne metue dominam famula.  Libertas adest.
Secura uiue.  Mihi mori est securitas.
Nullum est periclum tibimet.  At magnum tibi.
Victor timere quid potest?  Quod non timet.
Hanc fida famuli turba, dum excutiat deum,
Retinete ne quid impotens peccet furor.
At te, pater, qui saeua torques fulmina
Pellisque nubes, sidera et terras regis,
Ad quem triumphi spolia uictores ferunt,
Et te sororem cuncta pollentis uiri,
Argolica Iuno, pecore uotiuo libens
Arabumque donis supplice et fibra colam.