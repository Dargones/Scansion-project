Ad dulce praesidium meum, ad certum domus
altae Columnae et unicum Romae decus,
ad Prosperum tendes, Hyempsal, et pede
grandi. At licet nec compta nec forsan ferax
sententiis, ut decet, ei tamen, ut reor,
quoniam mea es, futura grata principi:
nam et mitis est et me Dathum valde probat.
Tum pande quanti est invidia tenax mali,
quae regna scindit funditus, fratres necat;
quando et ita pestilens venenum livor est,
ut vitia tantum caetera excedat lue,
virtute quantum Prosper excellit viros.
Per et profundum et fulgidum et castum polum
molleque solum aetheris et per alitum vias
delapsa terris, huc, ad hos veteris meos
lauti hospites regni, dea et tetra et mari
iactata confugio: ita me infensa et procax
partu sata meo, Invidia, prosequitur dolis,
monstrum vel inferis et invisum et grave.
O me parentem miseram, iterum et iterum mise—
ram! Tot latebris totque in orbis arcibus,
ad me tuendam nullus est datus locus:
quocumque tendo, nata perturbat viam.
Tibi quidem, fastu hoc tuo posito, tuis,
o Ambitio, si temporibus obtemperes,
quoad poteris, ipsa consules. Stat enim mihi
vetus sacellum, quo deum pater atque rex
monstra atque curas progredi vetuit graves.
Erumna ab ipsis infimis mortalibus
malo vel ex parte minima levarier,
quam omni a deorum grege gravi malo eripi.
Nam ab his quidem levi relato munere
pro maximo beneficii merito eximar.
At quis deorum est qui uspiam sibi esse par
putet relatum, ubi me suis meritis deam
devinxerit? Nempe insolens divum est genus,
quod in dies parvo moveri munere
dediscimus superi. At quid altas aedium
sedes inurentem intus Invidiam audio?
Inde adeo iam, quoad fors feret, mihi consulam.
Cedam furenti: namque cedendo furor
frangitur. Abibo hinc ad Lares intro abditos.
Ast ego? Meam quo me urbis artifices pii
locaverant sudore sordidam petam
aram, ut protervam hanc et domum et gentem suum
ruentem in excidium subinde rideam,
quando hic quidem nostri apud eosdem numinis
ita nunc colendi ratio curave excidit.
Etenim, sator deorum et hominum, Iuppiter,
qui aethera potes mari atque terras aetheri
miscere nutu, numquid haud satis est tibi,
iras trisulca si exeris tuas face,
flammas et hinc et inde iaculans dextera
ni vel feram hanc hominumque perniciem ultimam
terris feras? O et tu, olympicum decus,
qui pulcher alta templa gemmis fulgidis
expicta lustras, fervidis praeceps rotis,
vincisque dum libet atque prosternis feras,
crinite Phoebe, usque adeo ne hos miseros potes
odisse mortalis, ut et quos Lucifer
praemissus abs te quemque nuncians diem
dulci a sopore matutinus excitet,
et quos tu agas exerceasque laboribus
sine fine duris atque Inorti concites,
eos item a feralibus foede undique
monstris sub oculo gaudeas tuo premi?
Profecto sub te, Phoebe, respirat nihil
durius homine; vel quos homo tandem sibi
faciles habebit, usque tam exosus diis?
Immo et quidem sub sole delitiae deum
est homo, modo se hominem velit, non belluam.
Quodcunque vescitur aura et incolit globum,
quem premimus ipsi, plus diis cordi est quam homo.
Siquidem fames, langor, dolor, quae caeteris
extrema sunt mala, nos apud capita ultimis
angustiis obmersa non mala prima sunt,
adeo angimur solliciti et innumeris malis.
En stant comae mihi atque ab imis spiritus
praecordiis gelat. Heu cado, heu desum mihi
perculsus horrore, omnibus nervis fluens!
O dulce, letum refugium, a diis datum
nostris malis! Per te quidem erumnas graves,
maerorem, inopiam ponimus; per te fera
monstra et refertam maximis vitam malis
fugimus beasque quo minus sero obvenis.
Sapiens statuet hoc munus in vita sibi
se se ut ferat, cum nullus adversus magis
homini aut molestus est magis, quam homo met sibi.
Tum qui suas apte volet res ducere,
is muniet mentem artibus bonis suam:
qua fretus haud ullas cohorrebit feras.
Virtuti opem superi ferunt: nocet nihil.
Immo dii summi, infimi ac medioxumi,
virtutem odio habent, quando livorem impium
monstrumque virtuti insidens non amovent.
Vos ne, dii, hanc tam pestilentem bestiam
publicaque privataque volutantem loca
sinitis nec arcetis, dii, ne lurido
sacra et prophana omnia pedore polluat?
Exanimor hoc equidem! Sed, o superi, probe
vestrae hinc saluti est additum: Invidiam simul
iecistis orbis monstruosi ad incolas
eique thalares fero monstro leves
vetuistis alarumque ventivolas iubas.
Quod si supernum volitet attingens polum,
non dubito quin audax comam Baccho secet,
discerpat ex humeris Dianae arcum aureum
pharetramque distrudatque clangifragam tubam
ensemque cornipedemque Mavorti fero,
Phoebe lyram altiboanteque a maris deo
tridentem et ex tua, o Tonans, fulmen manu
vertat, novum, horrendum atque inauditum nefas,
caelumque caelicolasque non secus ac domum,
Lares, Penates Masinisse dissipet.
Ita, quam timent luem et relegant dii procul,
virtute fretus quispiam, qui homo sit, feret?
Nunquam, dum erunt homines, erit non foeta humus
monstris nefandis: nam ultro monstra hi provocant
passimque blandiuntur et coalunt sinu.
Ergo libet hinc effugere ab omni hominum grege.
Velim furentis aethere obvolvi Nothos
vastisque convalles hiatibus hiscere
fragoreque ingenti superba rupium
circumruere culmina et ab imis sedibus
alte procellis concuti totum mare
in ultimam pestem luemque gentium,
quandoquidem in hominum genere tam male liberos
iam tum parentes impii oderunt suos.
Quis adeo fortis est, quis est tam ferreus
qui non ut ego scelus in Micissa fulminet?
En mihi furore pectus accensum labat.
Quisque facinus suum male admissum ferat
aegre et moleste, nil per alienum vigil.
Externa ab iniuria oritur vehemens dolor.
Tuum esse iam incipiet malum quo non bene
tecum sit, et quicunque, secum dissidens,
animo suo illuctatur, haud quaquam ocium
prestabit aliis. Esse te regem scias.
Servum scio atque ipsum quidem regnum est miser-
rum. Illi et mali hoc inest, ut omnia cum queas
tum et tibi nihil satis queas aeque ut velis.
Iuvat in hominum vita minus velle ac minus
eniti in omni re usque quam possis tibi:
quo fit ut et inde plura possis quam velis.
At regium est grandia minus nolle ac queas.
O impium dirumque productum ex ea
dura impiaque stirpe Getula! O ferum,
cui filii tam sint odio ut hunc sordidum
adiecerit regni coheredem sui!
Eum ne Iugurtham patre incerto editum
dolisque regiam male acturum suis?
Et quem ille tu ne, tu ne regem, tu parem
regnique filiisque consortem tuis?
Sceleste! Nemo solus imperium gerit.
Quisquis alieno arbitrio aget rem, serviet.
Profecto consiliis bonis nisi ultro rex
paruerit, aegre abinde parebit malis.
Quisquis malos timet, profecto omnes timet.
Homines vel oderunt vel optant quod neque—
unt; male qui et oderit, studet semper male.
Regique regem qui dabit, regnum abstrahet.
Frater ne fratrem non colet? Colet? Ubi nam
tutus erit amor, odisse cum possis homo
et nostra mens a rebus omnis pendeat?
Amabere ut voles. Volam ut tempus feret.
Modo ne hoc agas invitus et regum omnium
eris ipse foelicissimus. Id optent licet.
Quo nam hinc agitur aut abit Hyempsal? Quid furit?
Quo eum volentem fata praecipitant sua.
Fatum est id homini nosse fatis cedere?
Fatum ferendo vincitur. Quicquid feras,
premit atque fatum posse ferre fortiter
fatum est. Enim hominum nemo foelix unquam erit
invitus. At Livor quod aspectu foret
truculentus ac foedus, quod horrendus nimis,
a matre primum medio in oceani scoplo
expositus aspero et minaci rupibus,
circumstrepentis aquae fragore fervido
alitur; abinde cadavere advectus petit
terras et extemplo mali accepti memor
totum per orbem persequitur odiis deam.
Exterrita illa metu, abdidit sese procul
spelunca opaca intra nemus Ericthonium.
Subinde nostram regiam Ambitio haec parens
ut subiit, heu, Livor inimicus appulit
turbatque prosternitque cuncta funditus.
Non tanta, quantam qui intulerit, iniuria est,
sed tanta, quantam quis sibi illatam estimat.
Modicum est nihil, quod a dolore est maximo.
Dolebis in dies minus, cum plus sapis.
Homini sat est nosse agere rem ex sententia.
Quaeque institueris rite, facile est exequi.
Consilia probet eventus. Interim hac mea
fruor voluptate ac libidinem expleo:
medio ne consessu quasi et parentem eum
dignabimur nostro, ne sordidum in domum
nostram hunc calonem pene conventitium.
Operae precium abiisse sit eum tristius
a sede quam, velut arrogans est, abfuit.
Confingat ut vult modo Iugurtha atque ut solet.
Hoc ipse letor quando sub risu impio
undare sensi lachrymas moestas suo.
Sed cum molestus esse cuiquam ceperis,
opprimito, moles interim in te ne ruat.
Immo et, molestus esse cuiquam ut coeperis
desinito, ne tuum in caput molem struas.
Qui e fronte risu tedium abstersit sua,
cum consulit sibi, tum et infestis simul
importat ut doleant; et usque principem
beneficiis clarum esse pulchre condecet.
Beneficio ne tu satis hominem tuo,
qui prebet ingratum inde se, devincies?
En gratum hominem amarique dignum qui, inmemor
doni a Micissa patre collati sibi,
decreta, quibus est tractus in regnum, rogo
vix funerum extincto, esse per se turpiter
rescissa studeat impudens, et impudens
qui exordium regni eruendi patriis
sanctisque vertendis capiat a legibus:
regni luem excidiumque nimirum parat.
Cavendum, Adherbal, tibi necem is ferox parat.
Fastum quidem obsequio propere vinces tuo.
Quin fastus obsequio procacius intumet,
et insolentem qui haud cohercet, illicit.
Sed familiae nostros Penates ac deos
probe in dies opem esse laturos scio.
Spem esse meriti filiam vulgo ferunt,
sperasse et adeo bona bene merendo licet.
Apud inmerentem bene mereri dum voles
demerueris. Rem egisse pro officio sat est.
Et quid soluto crine, nudo pectore
scissaque Phitonissa veste cursitat?
Quid se furore concitat? Quid igneos
obvolvit oculos atque murmurans tumet?
En ut repente, quasi obviis exterrita
umbris grave infestis, propere haerens loco
vim ponit irarum atque conatus fremens.
Euhoe! Ut inter clamitandum obmutuit
truculenta, ut introrsus renitens faucibus
verba negat, ut se se premens totis simul
exaestuans membrisque nervisque attremit,
ut torpet, ut modo pone subvertit solo
obliqua lumina, modo subrepta altius
cervice torvos erigit vultus. Papae!
Io Libes misere, Libes misere, libes
matresque nurusque misere, complete, io,
complete sylvas atque montes planctibus!
Te, te quidem te cerno Tyrrnidam impiam:
tu male latentem clave adultera necas,
et te tridentem, una resecta cuspide,
male in duas findi hinc et inde dissides
partis video. Tu Cirtha profugum, he he, tuo
profugum, tuo haud gremio satis servas diu!
Stat ales Evandri atque rostro et unguibus
libycos male exturbat gravi nidos lue.
Heu, Zama, purpureis madescis imbribus!
Vaccea pubes, tertio haud rides die!
Igne tibi, Tala, facis tenebras ultimas!
Capsa, aureos tum reddis ungues aliti
et tibi, Mulucha, non cocleis laetus tuis
noctem iubare fuscat alacrem Titan suo!
Et tu ipse, quem surrepta servat litera,
ne crede, ne crede veteri atavorum hospiti!
Plura vetat hac in parte Phoebus proloqui,
sed fata summum denique exuperant Iovem.
O plena numine, cui futura Phytius
ordine aperit, si precibus ullis flecteris,
nostros aperte iam edoce casus, precor!
Quo liceat evitasse per te aut fortiter
subiisse, praevisum imminens quicquid mali est.
Euhoe, nefandus Livor infernas agit
res pessime, ingrediens eburna vortices
Stygios sub afflatu usque concretos dedit
in marmor; Alectoque atque ipse mutuis
utrinque Gorgoneis venenis obsiti
sese efferunt in rabiem, et interior stupet
Tartarea sedes ac tumultu contremit,
stridoreque ululatuque latrans Cerberus
cedit metu. Quin rex et infernus metu
una tyranno colla subclinat novo
novumque sontibus additum est poenae genus.
Sibi quisque tormentum alterius optet magis:
euhoe libes matresque nurusque heu libes!
Iuppiter ab alto cuncta prospectans polo,
vosque veteris Manes Masinisse pii,
quibus parentandum bonis a me reor
studiis et ad laudem quoque aemulo gradu,
vosque patrii obtestor dii et deae libes:
non sponte me haec animo sed invitum mihi
contra impios regnique consortes datos
sumpsisse odia. Sed evenit id usu quidem:
ut sole pix quae liquitur, eadem ab aestibus
itemque itemque usta evitrescat horrida,
sic et virorum saepius animi exciti
iniuriis, inviti inhorrescunt he heu.
Aude invidum domesticumque hostem tuum
hostem putare, piumque ducito fore
tuae referre dignitati quicquid im-
piis et improbis merentibus inferas.
Semper ne perferemus hoc: ut qui modis
nos omnibus laedere per invidiam parent,
non sui aliquando iure poeniteat nefas?
Nunquam ne te tot atque tantis obrutum
iniuriis, Iugurtha, te ostendes virum?
Nunquam ne te posse aliquid in petulantium
protervitatem proferes? Livor scelus.
Aude, anime, superis non vetantibus diis,
eumque presta te virum, qualem solet
armatus hostis metuere. An te forsitan
ignobili editum parente scilicet
fastidiunt proceres? Sumus cuncti a Iove.
Sed mea perinde me satis virtus fovet
satisque, quisquis ille sit, sibi met genus
dignum parat, quem victor orbis comprobet
populus. Mea haec laus atque nobilitas mea est.
Non id meum est sed patris, Hyempsal, dedecus,
si dedecus talem edidisse filium,
qualem Micissa, si rogetur, liberum
quam quos habet multo editum malit sibi.
At vero ego patre proinde non certo satos
arbitror eos, qui tam impares se pristinis
nostrae familiae moribus nunc praebeant.
Uter Masinissae est avo similis magis,
illi ne qui superbia atque ignavia
degunt iuventam, an et Iugurtha? Qui quidem
his artibus quibus imperium avus nactus est,
pridem integrum libycum merebar unicus?
Meam ego meo labore partam gloriam
nostrae ad familiae contuli certum decus.
Illi hunc perisse optant virum cuius micat
splendore domus: omnis et honos titulis nitet.
Verum, ut aiunt, quod agas agito pro viribus.
Iuvabit interim simulasse id artibus.
Regni labes est principum discordia.
Cum principes ipsi mali sint, id boni
optent. Bene usquam nulla successit bonis
res, quae ocium perturbet inde publicum.
Si dura tempora fuerint et principes
ipsi mali rempublicam gerant male,
quis audeat praestare se civem bonum?
Quisquis bonum se se esse civem quam vide-
ri malit, ad bene agendum habet semper bona
is ipse tempora, et homo frugi, quisquis est,
sibi unico haud duros putet eos principes,
quos et populus omnis ferat. Suo in malo
nemo quidem luget aliorum lachrymis.
Quaeque mala sunt muta atque mox fient bona.
Erunt bona ipsos quaeque delectant bonos.
Hoc ego nihil placere placatis scio
civibus et intimis dolere probos ani-
mis: regulos gaza atque sedibus ocyus
sectis temere et abisse diversos locis.
Qui dissident animis, eadem aegre queunt
umbra tegi. Ni aliquo tenentur invicem
animi usque vinculo, haud coherent insimul.
Tum si Iugurtham, si satis novi virum,
tandem is vereor nequid ferus acerbi paret:
stat frons ei vultusque pallentes gravi
cura igneoque furore suffuse genae.
Latet quid alta mente subvolvat mali,
neque temere illud est quod impexam comam
secum ipse iam tum inmurmurans quassat suam.
Animo ubi sunt alto viri usquam praediti,
semper animis secum alta versant ac parant.
Sperasseque et de fortibus viris bene
multo magis quam metuere satis condecet.
Proinde privati domum curent suam,
rempublicam reges suo curent gradu.
Metus an dolor vexet magis mortalium
animos apud me non quidem constat satis.
Ita me vel invitum novae deum minae
exterritum ante ora positae longe premunt.
O Polymites, o et interpres deum,
quid est quod apportas novi? Libyae luem,
siqua est malis adhibenda portentis fides.
Virtute consilioque praestans ac potens,
similis tibi vir frontem ubi suam gravem
portendit, arduas adesse res liquet.
O patria, patria, sic ne sacrarum aedium
insigne culmen turbine avulsum ruit?
Ex ultimo aenei colossi vertice
lateque fuseque albicantes ignium
arsere flammae. Fertur et formiceis
populis vagis horrere pulvinar deum.
Ruptisque vinclis, taurus excaepto fugax
cervice ferro cessit ex ara petens
cruore sparsos regios iuvenes suo.
Quin etiam Hyempsal ipse, prodiens domo
pollice sub illiso moleste limiti,
faciem in suam pronus propere lapsus gemit.
Incendiariaque avis alta a porticu
volitans patrum simulacra polluit aurea.
Accursito ut vatem deumque interpretem
hunc certiorem Polymitem de novis
mirisque rebus ordine faciam celer.
Meliora superi! Res inauditas fero.
Malo malum congruit. At emori expedit,
o Polymites. Quid ita? Tanta nos mala
coram obsident. Imo et quidem vel maxime
superesse nunc expedit, ut inde vincere
malum ferendo denique assuescas magis.
O te virum fortem, ipse si factis tibi
aeque atque dictis es! Etenim ex dictis probe
egisse discimus. At quid apportas novi?
Iras deum: nam busta patrum regia
sanctaque sepulcra sponte aperta ex ultimis
imisque sedibus usque tertii Iovis
dedere gemitum ac iurgio altercarier
circum theatra larvulas visas ferunt.
En et sacelli veteris obversas fores
lemures tenere laremque regium deum
crepitu strepentique sonitu triclinia
cuncta labefactare atque mixtim sedibus
ultro citro mutatis Penates propalam
migrasse, multaque alia tetra atque horrida
et visa et audita optimi patres ferunt.
Vos quaeso me, o proceres, labans ne corruam
tenete: ruo, ruo. Quippe spiritus fugit,
totumque nervi animique deficiunt. Humi
consternor et oculi et genua fluunt simul:
tantus dolor metus ve me rerum tenet.
Hinc illud est, o Polymites, quod solet
dici: viros doctos, ut es tu, fortiter
de rebus asperis ferendis dicere,
nescisse tamen adversa, sicut caeteri
homines solent, non ferre tandem molliter.
Verum quid est quod pro re agendum censeas?
Votis deos mox esse placandos reor,
lustranda passim templa, iustitium urbibus
ubilibet indicendum; et inde ego hinc simul
secedo, me quo linteis sacris parem.
Vos et sequimini. Supplices movent deos!
Confecta pulchre res mihi ex sententia est.
Nam me Invidia mater Herebo accitam ultimo
complexa dudum et suavio libans suo:
'O,’ inquit, 'omne, o unicum decus meum,
Discordia, modo prebeas te ipsam mihi
facilem atque morigeram! Opus est ad id rei
quam dignitatis gratia meae paro.
Genus hoc enim Numidiae et tumidum et ferox
et insolens odi. Id quidem cum caeteras
ob res tum eo quod Ambitio dea, quam unice
perisse cupio, a se recepta splendidis
colitur honoribus, aureo praestans gradu.
Proinde decretum est apud me funditus
delere gentem. Fuerit officium tuum
matri obsequi praesertim in hac causa mea,
qua, si sit opus, equidem et mori, ut tandem meo
satis furori fiat, audens expetam.'
Haec ubi parens me mea precatur lachrymans,
per Styga, per infernas paludes, per grave
pallentis atrae noctis horrendum caput
iuravi et obstrinxi volens pro viribus
me prorsus acturam, mea ut noscar parens
quid ego sibi a me iure deberi putem,
quidve artibus meis in hominum denique
possim luem Discordia. Ergo ex abdito
Orco mihi socios truces ad horridum
coexequendum facinus eductos agens
exercui ac passim pallantes late agros
tectaque furore et pessima opplevi lue.
Sed ecce Perfidia uti prona est ad scelus!
Viden quibus se se dolis, qua fronte, quo
vultu atque gestu penitus ostentat piam?
En iri obindutam aurea ferro igneque
malo et veneno subter armatam deam,
quae quidem hominum sensim per astum ambit greges.
Quae facto opus fuere belle exegimus.
Nam res eo ducta est loci ut satellites
noctu Iugurthae in Hyempsalis domum dolis
irruperint illicque diversi ocyus
regem frequentes quaeritant, internecant.
Alii oscitantis dormientisque obvios
omnes et impetu et mucrone competunt,
mactant et inversos tenus sternunt solo.
Scrutari et alii abdita, alii diffringere
clausa loca non cessant; domusque omnis simul
cadentium gemitu et fragore et aspero
plagis tumultu exterrita intus volvitur.
Tandem repertum Hyempsalem opprimunt, caput
ferro amputant. Res hunc igitur acta in modum est.
Ego nunc et ad comites revertor ut exequar
ex instituto reliqua, ut hinc et plenius
vestram libidinem expleam. Adducam mihi
et Inopiam et Furtum et Rapinam concitas,
quarum opera huic calamitas genti magis
magisque dura sit. Ergo matura. Obsequor.
Ego vero ad Invidiam parentem pervolo.
Ite io, matronae, et sacrum et opacum in nemus
io demus hunc celebrem simul Baccho diem!
Io Bacche, formose io matrone io!
Tu flamen aereae Tonantis coniugi,
matri deum tu, Galle, plaudito Cybeli.
Vos et pudicae virgines mecum lybes
patrios deos placate votis thureque,
quatite io thyrsos, quatite pulchro deo.
Simul io matrone, io Bacche inclite!
Io Libes, Libes, io parens, parens,
Ditique Manibusque litandum tibi!
Ferale Phytonissae abigite omen, dei.
Quid penditis, matronae? Agite Baccho diem
sacrum, agite festum, io agite Bacho diem!
Io Libes, io Libes, misere Libes,
ululatibus luctuque complenda est dies.
Me miseram! Id omen horridum quemnam petit?
Qui nuncium, prout fertur, apportat malum,
is, commodus etiam si eat, molestus est.
Quid inde agam nescio. Ne vero non feram
nati ad parentem immane discrimen sui,
ut, siquid opis habet, peroccurrat malis?
Et quid is Hyempsalis haesitans venit puer?
Tibi filium gravi in periclo nuncio,
o mater, esse. Nanque noctu vi aedium
fractis foribus intro satellites globis
quaque irruentes vulnere et caede et lue
totam penitus Hyempsalis vexant domum.
Stant lubrici undantesque scalarum omnium
cruore fuso alte gradus ac undique
strepitu atque fremitu tecta et una omnis domus
tremit et suum strage intus atra congemit.
At sibi suis non prorsus iratis diis:
cadentium ex cumulis Hyempsal diffugit.
Tu, mater, his praesentibus rebus metu
luctuque secluso tibique consule.
Oe miseram matrem! Sed eccum et alterum
Hyempsalis properantem et anxium intimum.
O tempora, o mores! Ita ne frater necem
fratri parat? Ubi nam, ubi erit, o cives, fides?
Ubi pietas apud homines tandem sita,
hanc si integram non iura servant sanguinis?
Tibi, o miserrima omnium mater, tuos
unde aut inibis aut acerbos finies
luctus? Quid et tu denique apportas mali?
Iugurtha herum ferro he extinxit meum.
He he he! Adeste, accurrite, he succedite,
lapsamque prae dolore et exanguem solo
stratam parentem tollite hanc in regiam
funestam et infaustam domum. Vos, o probi
cives, bonis fatis, bonis et moribus,
iam bene valete, et quid nefandum ac pestilens
malum invidia possit per haec agnoscite.