Quicumque regno fidit et magna potens
Dominatur aula nec leues metuit deos
Animumque rebus credulum laetis dedit,
Me uideat et te, Troia: non umquam tulit
Documenta fors maiora, quam fragili loco
Starent superbi. columen euersum occidit
Pollentis Asiae, caelitum egregius labor;
Ad cuius arma uenit et qui frigidum
Septena Tanain ora pandentem bibit
Et qui renatum primus excipiens diem
Tepidum rubenti Tigrin inmiscet freto,
Et quae uagos uicina prospiciens Scythas
Ripam cateruis Ponticam uiduis ferit,
Excisa ferro est; Pergamum incubuit sibi.
En alta muri decora congestis iacent
Tectis adusti; regiam flammae ambiunt
Omnisque late fumat Assaraci domus.
Non prohibet auidas flamma uictoris manus:
Diripitur ardens Troia, nec caelum patet
Vndante fumo: nube ceu densa obsitus
Ater fauilla squalet Iliaca dies.
Stat auidus irae uictor et lentum Ilium
Metitur oculis ac decem tandem ferus
Ignoscit annis; horret afflictam quoque,
Victamque quamuis uideat, haut credit sibi
Potuisse uinci. spolia populator rapit
Dardania; praedam mille non capiunt rates.
Testor deorum numen aduersum mihi
Patriaeque cineres teque rectorem Phrygum
Quem Troia toto conditum regno tegit,
Tuosque manes quo stetit stante Ilium,
Et uos meorum liberum magni greges,
Vmbrae minores: quidquid aduersi accidit,
Quaecumque Phoebas ore lymphato furens
Credi deo uetante praedixit mala,
Prior Hecuba uidi grauida nec tacui metus
Et uana uates ante Cassandram fui.
Non cautus ignes Ithacus aut Ithaci comes
Nocturnus in uos sparsit aut fallax Sinon:
Meus ignis iste est, facibus ardetis meis.
Sed quid ruinas urbis euersae gemis,
Viuax senectus? respice infelix ad hos
Luctus recentes: Troia iam uetus est malum.
Vidi execrandum regiae caedis nefas
Ipsasque ad aras maius admissum scelus,
Aeacius armis cum ferox, saeua manu
Coma reflectens regium torta caput,
Alto nefandum uulneri ferrum abdidit;
Quod penitus actum cum recepisset libens,
Ensis senili siccus e iugulo redit.
Placare quem non potuit a caede effera
Mortalis aeui cardinem extremum premens
Superique testes sceleris et quoddam sacrum
Regni iacentis? ille tot regum parens
Caret sepulcro Priamus et flamma indiget
Ardente Troia. Non tamen superis sat est:
Dominum ecce Priami nuribus et natis legens
Sortitur urna, praedaque en uilis sequar.
Hic Hectoris coniugia despondet sibi,
Hic optat Heleni coniugem, hic Antenoris;
Nec dest tuos, Cassandra, qui thalamos petat.
Mea sors timetur, sola sum Danais metus.
Lamenta cessant? turba captiuae mea,
Ferite palmis pectora et planctus date
Et iusta Troiae facite. iamdudum sonet
Fatalis Ide, iudicis diri domus.
O longa Danais semper in portu mora,
Seu petere bellum, petere seu patriam uolunt.
Quae causa ratibus faciat et Danais moram,
Effare, reduces quis deus claudat uias.
Pauet animus, artus horridus quassat tremor.
Maiora ueris monstra (uix capiunt fidem)
Vidi ipse, uidi. summa iam Titan iuga
Stringebat ortu, uicerat noctem dies,
Cum subito caeco terra mugitu fremens
Concussa totos traxit ex imo sinus;
Mouere siluae capita et excelsum nemus
Fragore uasto tonuit et lucus sacer;
Idaea ruptis saxa ceciderunt iugis.
Nec terra solum tremuit: et pontus suum
Adesse Achillem sensit ac strauit uada.
Tum scissa uallis aperit immensos specus
Et hiatus Erebi peruium ad superos iter
Tellure fracta praebet ac tumulum leuat.
Emicuit ingens umbra Thessalici ducis,
Threicia qualis arma proludens tuis
Iam, Troia, fatis strauit aut Neptunium
Cana nitentem perculit iuuenem coma,
Aut cum inter acies Marte uiolento furens
Corporibus amnes clusit et quaerens iter
Tardus cruento Xanthus errauit uado,
Aut cum superbo uictor in curru stetit
Egitque habenas Hectorem et Troiam trahens.
Impleuit omne litus irati sonus:
'Ite, ite, inertes, debitos manibus meis
Auferte honores, soluite ingratas rates
Per nostra ituri maria. non paruo luit
Iras Achillis Graecia et magno luet:
Desponsa nostris cineribus Polyxene
Pyrrhi manu mactetur et tumulum riget.'
Haec fatus † alta nocte diuisit † diem
Repetensque Ditem mersus ingentem specum
Coeunte terra iunxit. immoti iacent
Tranquilla pelagi, uentus abiecit minas
Placidumque fluctu murmurat leni mare,
Tritonum ab alto cecinit hymenaeum chorus.
Cum laeta pelago uela rediturus dares,
Excidit Achilles, cuius unius manu
Impulsa Troia, quidquid adiecit morae
Illo remoto, dubia quo caderet stetit?
Velis licet quod petitur ac properes dare,
Sero es daturus: iam suum cuncti duces
Tulere pretium. quae minor merces potest
Tantae dari uirtutis? an meruit parum
Qui, fugere bellum iussus et longa sedens
Aeuum senecta ducere ac Pylii senis
Transcendere annos, exuit matris dolos
Falsasque uestes, fassus est armis uirum?
Inhospitali Telephus regno impotens,
Dum Mysiae ferocis introitus negat,
Rudem cruore regio dextram imbuit
Fortemque eandem sensit et mitem manum.
Cecidere Thebae, uidit Eetion capi
Sua regna uictus; clade subuersa est pari
Apposita celso parua Lyrnesos iugo,
Captaque tellus nobilis Briseide
Et causa litis regibus Chryse iacet
Et nota fama Tenedos et quae pascuo
Fecunda pingui Thracios nutrit greges
Scyros fretumque Lesbos Aegaeum secans
Et cara Phoebo Cilla; quid quas alluit
Vernis Caycus gurgitem attollens aquis?
Haec tanta clades gentium ac tantus pauor,
Sparsae tot urbes turbinis uasti modo,
Alterius esset gloria ac summum decus:
Iter est Achillis; sic meus uenit pater
Et tanta gessit bella, dum bellum parat.
Vt alia sileam merita, non unus satis
Hector fuisset? Ilium uicit pater,
Vos diruistis. inclitas laudes iuuat
Et clara magni facta genitoris sequi:
Iacuit peremptus Hector ante oculos patris
Patruique Memnon, cuius ob luctum parens
Pallente maestum protulit uultu diem;
Suique uictor operis exemplum horruit
Didicitque Achilles et dea natos mori.
Tum saeua Amazon ultimus cecidit metus. -
Debes Achilli, merita si digne aestimas,
Et si ex Mycenis uirginem atque Argis petat.
Dubitatur etiam? placida nunc subito probas
Priamique natam Pelei gnato ferum
Mactare credis? at tuam gnatam parens
Helenae immolasti: solita iam et facta expeto.
Iuuenile uitium est regere non posse impetum;
Aetatis alios feruor hic primus rapit,
Pyrrhum paternus. spiritus quondam truces
Minasque tumidi lentus Aeacidae tuli:
Quo plura possis, plura patienter feras.
Quid caede dira nobiles clari ducis
Aspergis umbras? noscere hoc primum decet,
Quid facere uictor debeat, uictus pati.
Violenta nemo imperia continuit diu,
Moderata durant; quoque Fortuna altius
Euexit ac leuauit humanas opes,
Hoc se magis supprimere felicem decet
Variosque casus tremere metuentem deos
Nimium fauentes. magna momento obrui
Vincendo didici. Troia nos tumidos facit
Nimium ac feroces? stamus hoc Danai loco,
Vnde illa cecidit. fateor, aliquando impotens
Regno ac superbus altius memet tuli;
Sed fregit illos spiritus haec quae dare
Potuisset aliis causa, Fortunae fauor.
Tu me superbum, Priame? tu timidum facis.
Ego esse quicquam sceptra nisi uano putem
Fulgore tectum nomen et falso comam
Vinclo decentem? casus haec rapiet leuis,
Nec mille forsan ratibus aut annis decem:
Non omnibus Fortuna tam lenta imminet.
Equidem fatebor (pace dixisse hoc tua,
Argiua tellus, liceat) affligi Phrygas
Vincique uolui: ruere et aequari solo
Vtinam arcuissem; sed regi frenis nequit
Et ira et ardens ensis et uictoria
Commissa nocti. quidquid indignum aut ferum
Cuiquam uideri potuit, hoc fecit dolor
Tenebraeque, per quas ipse se irritat furor,
Gladiusque felix, cuius infecti semel
Vecors libido est. quidquid euersae potest
Superesse Troiae, maneat: exactum satis
Poenarum et ultra est. regia ut uirgo occidat
Tumuloque donum detur et cineres riget
Et facinus atrox caedis ut thalamos uocent,
Non patiar. in me culpa cunctorum redit:
Qui non uetat peccare, cum possit, iubet.
Nullumne Achillis praemium manes ferent?
Ferent, et illum laudibus cuncti canent
Magnumque terrae nomen ignotae audient.
Quod si leuatur sanguine infuso cinis,
Opima Phrygii colla caedantur greges
Fluatque nulli flebilis matri cruor.
Quis iste mos est? quando in inferias homo est
Impensus hominis? detrahe inuidiam tuo
Odiumque patri, quem coli poena iubes.
O tumide, rerum dum secundarum status
Extollit animos, timide, cum increpuit metus,
Regum tyranne! iamne flammatum geris
Amore subito pectus ac ueneris nouae
Solusne totiens spolia de nobis feres?
Hac dextra Achilli uictimam reddam suam.
Quam si negas retinesque, maiorem dabo
Dignamque quam det Pyrrhus; et nimium diu
A caede nostra regia cessat manus
Paremque poscit Priamus. Haud equidem nego
Hoc esse Pyrrhi maximum in bello decus,
Saeuo peremptus ense quod Priamus iacet,
Supplex paternus. Supplices nostri patris
Hostesque eosdem nouimus. Priamus tamen
Praesens rogauit; tu, graui pauidus metu
Nec ad rogandum fortis, Aiaci preces
Ithacoque mandas clausus atque hostem tremens.
At non timebat tunc tuus, fateor, parens,
Interque caedes Graeciae atque ustas rates
Segnis iacebat belli et armorum immemor,
Leui canoram uerberans plectro chelyn.
Tunc magnus Hector, arma contemnens tua,
Cantus Achillis timuit, et tanto in metu
Naualibus pax alta Thessalicis fuit.
Nempe isdem in istis Thessalis naualibus
Pax alta rursus Hectoris patri fuit.
Est regis alti spiritum regi dare.
Cur dextra regi spiritum eripuit tua?
Mortem misericors saepe pro uita dabit.
Et nunc misericors uirginem busto petis?
Iamne immolari uirgines credis nefas?
Praeferre patriam liberis regem decet.
Lex nulla capto parcit aut poenam impedit.
Quod non uetat lex, hoc uetat fieri pudor.
Quodcumque libuit facere uictori licet.
Minimum decet libere cui multum licet.
His ista iactas, quos decem annorum graui
Regno subactos Pyrrhus exsoluet iugo?
Hos Scyros animos? Scelere quae fratrum caret.
Inclusa fluctu - Nempe cognati maris:
Atrei et Thyestae nobilem noui domum.
Ex uirginis concepte furtiuo stupro
Et ex Achille nate, sed nondum uiro -
Illo ex Achille, genere qui mundum suo,
Sparsus per omne caelitum regnum, tenet:
Thetide aequor, umbras Aeaco, caelum Ioue.
Illo ex Achille, qui manu Paridis iacet.
Quem nec deorum comminus quisquam petit.
Compescere equidem uerba et audacem malo
Poteram domare; sed meus captis quoque
Scit parcere ensis. potius interpres deum
Calchas uocetur: fata si poscent, dabo.
Tu, qui Pelasgae uincla soluisti rati
Morasque bellis, arte qui reseras polum,
Cui uiscerum secreta, cui mundi fragor
Et stella longa semitam flamma trahens
Dant signa fati, cuius ingenti mihi
Mercede constant ora: quid iubeat deus
Effare, Calchas, nosque consilio rege.
Dant fata Danais quo solent pretio uiam:
Mactanda uirgo est Thessali busto ducis;
Sed quo iugari Thessalae cultu solent
Ionidesue uel Mycenaeae nurus,
Pyrrhus parenti coniugem tradat suo:
Sic rite dabitur. Non tamen nostras tenet
Haec una puppes causa: nobilior tuo,
Polyxene, cruore debetur cruor.
Quem fata quaerunt, turre de summa cadat
Priami nepos Hectoreus et letum oppetat.
Tum mille uelis impleat classis freta.
Quid, maesta Phrygiae turba, laceratis comas
Miserumque tunsae pectus effuso genas
Fletu rigatis? leuia perpessae sumus,
Si flenda patimur. Ilium uobis modo,
Mihi cecidit olim, cum ferus curru incito
Mea membra raperet et graui gemeret sono
Peliacus axis pondere Hectoreo tremens.
Tunc obruta atque euersa quodcumque accidit
Torpens malis rigensque sine sensu fero.
Iam erepta Danais coniugem sequerer meum,
Nisi hic teneret: hic meos animos domat
Morique prohibet; cogit hic aliquid deos
Adhuc rogare, tempus aerumnae addidit.
Hic mihi malorum maximum fructum abstulit,
Nihil timere: prosperis rebus locus
Ereptus omnis, dura qua ueniant habent.
Miserrimum est timere, cum speres nihil.
Quis te repens commouit afflictam metus?
Exoritur aliquod maius ex magno malum.
Nondum ruentis Ilii fatum stetit.
Et quas reperiet, ut uelit, clades deus?
Stygis profundae claustra et obscuri specus
Laxantur et, ne desit euersis metus,
Hostes ab imo conditi Dite exeunt -
Solisne retro peruium est Danais iter?
Certe aequa mors est! - turbat atque agitat Phrygas
Communis iste terror; hic proprie meum
Exterret animum, noctis horrendae sopor.
Quae uisa portas? effer in medium metus.
Partes fere nox alma transierat duas
Clarumque septem uerterant stellae iugum;
Ignota tandem uenit afflictae quies
Breuisque fessis somnus obrepsit genis,
Si somnus ille est mentis attonitae stupor:
Cum subito nostros Hector ante oculos stetit,
Non qualis ultro bella in Argiuos ferens
Graias petebat facibus Idaeis rates,
Nec caede multa qualis in Danaos furens
Vera ex Achille spolia simulato tulit;
Non ille uultus flammeum intendens iubar,
Sed fessus ac deiectus et fletu grauis
Similisque nostro, squalida obtectus coma.
Iuuat tamen uidisse. tum quassans caput:
'Dispelle somnos' inquit 'et natum eripe,
O fida coniunx: lateat, haec una est salus.
Omitte fletus - Troia quod cecidit gemis?
Vtinam iaceret tota. festina, amoue
Quocumque nostrae paruulam stirpem domus.'
Mihi gelidus horror ac tremor somnum excutit,
Oculosque nunc huc pauida, nunc illuc ferens
Oblita nati misera quaesiui Hectorem:
Fallax per ipsos umbra complexus abit.
O nate, magni certa progenies patris,
Spes una Phrygibus, unica afflictae domus,
Veterisque suboles sanguinis nimium inclita
Nimiumque patri similis. hos uultus meus
Habebat Hector, talis incessu fuit
Habituque talis, sic tulit fortes manus,
Sic celsus umeris, fronte sic torua minax
Ceruice fusam dissipans iacta comam -
O nate sero Phrygibus, o matri cito,
Eritne tempus illud ac felix dies
Quo Troici defensor et uindex soli
Recidiua ponas Pergama et sparsos fuga
Ciues reducas, nomen et patriae suum
Phrygibusque reddas? sed mei fati memor
Tam magna timeo uota - quod captis sat est,
Viuamus. Heu me, quis locus fidus meo
Erit timori quaue te sede occulam?
Arx illa pollens opibus et muris deum,
Gentes per omnes clara et inuidiae grauis,
Nunc puluis altus, strata sunt flamma omnia
Superestque uasta ex urbe ne tantum quidem,
Quo lateat infans. quem locum fraudi legam?
Est tumulus ingens coniugis cari sacer,
Verendus hosti, mole quem immensa parens
Opibusque magnis struxit, in luctus suos
Rex non auarus: optume credam patri -
Sudor per artus frigidus totos cadit:
Omen tremesco misera feralis loci.
Miser occupet praesidia, securus legat.
Quid quod latere sine metu magno nequit,
Ne prodat aliquis? Amoue testes doli.
Si quaeret hostis? Vrbe in euersa perit:
Haec causa multos una ab interitu arcuit,
Credi perisse. Vix spei quicquam est super:
Graue pondus illum magna nobilitas premit;
Quid proderit latuisse redituro in manus?
Victor feroces impetus primos habet.
Quis te locus, quae regio seducta, inuia
Tuto reponet? quis feret trepidis opem?
Quis proteget? qui semper, etiamnunc tuos,
Hector, tuere: coniugis furtum piae
Serua et fideli cinere uicturum excipe.
Succede tumulo, nate - quid retro fugis?
Turpesne latebras spernis? agnosco indolem:
Pudet timere. spiritus magnos fuga
Animosque ueteres, sume quos casus dedit.
En intuere, turba quae simus super:
Tumulus, puer, captiua: cedendum est malis.
Sanctas parentis conditi sedes age
Aude subire. fata si miseros iuuant,
Habes salutem; fata si uitam negant,
Habes sepulcrum. Claustra commissum tegunt;
Quem ne tuus producat in medium timor,
Procul hinc recede teque diuersam amoue.
Leuius solet timere, qui propius timet;
Sed, si placet, referamus hinc alio pedem.
Cohibe parumper ora questusque opprime:
Gressus nefandos dux Cephallanum admouet.
Dehisce tellus, tuque, coniunx, ultimo
Specu reuulsam scinde tellurem et Stygis
Sinu profundo conde depositum meum.
Adest Vlixes, et quidem dubio gradu
Vultuque: nectit pectore astus callidos.
Durae minister sortis hoc primum peto,
Vt, ore quamuis uerba dicantur meo,
Non esse credas nostra: Graiorum omnium
Procerumque uox est, petere quos seras domos
Hectorea suboles prohibet: hanc fata expetunt.
Sollicita Danaos pacis incertae fides
Semper tenebit, semper a tergo timor
Respicere coget arma nec poni sinet,
Dum Phrygibus animos natus euersis dabit,
Andromacha, uester. augur haec Calchas canit;
Et, si taceret augur haec Calchas, tamen
Dicebat Hector, cuius et stirpem horreo.
Generosa in ortus semina exsurgunt suos:
Sic ille magni paruus armenti comes
Primisque nondum cornibus findens cutem
Ceruice subito celsus et fronte arduus
Gregem paternum ducit ac pecori imperat;
Quae tenera caeso uirga de trunco stetit,
Par ipsa matri tempore exiguo subit
Vmbrasque terris reddit et caelo nemus;
Sic male relictus igne de magno cinis
Vires resumit. Est quidem iniustus dolor
Rerum aestimator: si tamen tecum exigas,
Veniam dabis, quod bella post hiemes decem
Totidemque messes iam senex miles timet
Aliasque clades rursus ac numquam bene
Troiam iacentem. magna res Danaos mouet,
Futurus Hector: libera Graios metu.
Haec una naues causa deductas tenet,
Hic classis haeret. neue crudelem putes,
Quod sorte iussus Hectoris natum petam:
Petissem Oresten. patere quod uictor tulit.
Vtinam quidem esses, nate, materna in manu,
Nossemque quis te casus ereptum mihi
Teneret, aut quae regio - non hostilibus
Confossa telis pectus ac uinclis manus
Secantibus praestricta, non acri latus
Vtrumque flamma cincta maternam fidem
Vmquam exuissem. nate, quis te nunc locus,
Fortuna quae possedit? errore auio
Vagus arua lustras? uastus an patriae uapor
Corripuit artus? saeuus an uictor tuo
Lusit cruore? numquid immanis ferae
Morsu peremptus pascis Idaeas aues?
Simulata remoue uerba; non facile est tibi
Decipere Vlixem: uicimus matrum dolos
Etiam dearum. cassa consilia amoue;
Vbi natus est? Vbi Hector? ubi cuncti Phryges?
Vbi Priamus? unum quaeris: ego quaero omnia.
Coacta dices sponte quod fari abnuis:
Stulta est fides celare quod prodas statim.
Tuta est, perire quae potest debet cupit.
Magnifica uerba mors prope admota excutit.
Si uis, Vlixe, cogere Andromacham metu,
Vitam minare: nam mori uotum est mihi.
Verberibus igni morte cruciatu eloqui
Quodcumque celas adiget inuitam dolor
Et pectore imo condita arcana eruet:
Necessitas plus posse quam pietas solet.
Propone flammas, uulnera et diras mali
Doloris artes et famem et saeuam sitim
Variasque pestes undique et ferrum inditum
Visceribus ipsis, carceris caeci luem,
Et quidquid audet uictor iratus tumens:
Animosa nullos mater admittit metus.
Hic ipse, quo nunc contumax perstas, amor
Consulere paruis liberis Danaos monet.
Post arma tam longinqua, post annos decem
Minus timerem quos facit Calchas metus,
Si mihi timerem: bella Telemacho paras.
Inuita, Vlixe, gaudium Danais dabo:
Dandum est; fatere quos premis luctus, dolor.
Gaudete, Atridae, tuque laetifica, ut soles,
Refer Pelasgis: Hectoris proles obit.
Et esse uerum hoc qua probas Danais fide?
Ita quod minari maximum uictor potest
Contingat et me fata maturo exitu
Facilique soluant ac meo condant solo
Et patria tellus Hectorem leuiter premat,
Vt luce caruit: inter extinctos iacet
Datusque tumulo debita exanimis tulit.
Expleta fata stirpe sublata Hectoris
Solidamque pacem laetus ad Danaos feram -
Quid agis, Vlixe? Danaidae credent tibi:
Tu cui? parenti: fingit an quisquam hoc parens,
Nec abominandae mortis auspicium pauet?
Auspicia metuunt qui nihil maius timent.
Fidem alligauit iure iurando suam -
Si peierat, timere quid grauius potest?
Nunc aduoca astus, anime, nunc fraudes, dolos,
Nunc totum Vlixem; ueritas numquam perit.
Scrutare matrem: maeret, illacrimat, gemit;
Sed huc et illuc anxios gressus refert
Missasque uoces aure sollicita excipit:
Magis haec timet, quam maeret. ingenio est opus.
Alios parentes alloqui in luctu decet:
Tibi gratulandum est, misera, quod nato cares,
Quem mors manebat saeua praecipitem datum
E turre, lapsis sola quae muris manet.
Reliquit animus membra, quatiuntur, labant
Torpetque uinctus frigido sanguis gelu.
Intremuit: hac, hac parte quaerenda est mihi;
Matrem timor detexit: iterabo metum. -
Ite, ite celeres, fraude materna abditum
Hostem, Pelasgi nominis pestem ultimam,
Vbicumque latitat, erutam in medium date. -
Bene est: tenetur. perge, festina, attrahe -
Quid respicis trepidasque? iam certe perit.
Vtinam timerem. solitus ex longo est metus:
Dediscit animus sero quod didicit diu.
Lustrale quoniam debitum muris puer
Sacrum antecessit nec potest uatem sequi
Meliore fato raptus, hoc Calchas ait
Modo piari posse redituras rates,
Si placet undas Hectoris sparsi cinis
Ac tumulus imo totus aequetur solo.
Nunc ille quoniam debitam effugit necem,
Erit admouenda sedibus sacris manus.
Quid agimus? animum distrahit geminus timor:
Hinc natus, illinc coniugis cari cinis.
Pars utra uincet? testor immites deos,
Deosque ueros coniugis manes mei:
Non aliud, Hector, in meo nato mihi
Placere quam te. uiuat, ut possit tuos
Referre uultus - prorutus tumulo cinis
Mergetur? ossa fluctibus spargi sinam
Disiecta uastis? potius hic mortem oppetat. -
Poteris nefandae deditum mater neci
Videre, poteris celsa per fastigia
Missum rotari? potero, perpetiar, feram,
Dum non meus post fata uictoris manu
Iactetur Hector. - hic suam poenam potest
Sentire, at illum fata iam in tuto locant -
Quid fluctuaris? statue, quem poenae extrahas.
Ingrata, dubitas? Hector est illinc tuus -
Erras: utrimque est Hector; hic sensus potens,
Forsan futurus ultor extincti patris -
Vtrique parci non potest: quidnam facis?
Serua e duobus, anime, quem Danai timent.
Responsa peragam: funditus busta eruam.
Quae uendidistis? Pergam et e summo aggere
Traham sepulcra. Caelitum appello fidem
Fidemque Achillis: Pyrrhe, genitoris tui
Munus tuere. Tumulus hic campo statim
Toto iacebit. Fuerat hoc prorsus nefas
Danais inausum. templa uiolastis, deos
Etiam fauentes: busta transierat furor.
Resistam, inermis offeram armatis manus,
Dabit ira uires. qualis Argolicas ferox
Turmas Amazon strauit, aut qualis deo
Percussa Maenas entheo siluas gradu
Armata thyrso terret atque expers sui
Vulnus dedit nec sensit, in medios ruam
Tumuloque cineris socia defenso cadam.
Cessatis et uos flebilis clamor mouet
Furorque cassus feminae? iussa ocius
Peragite. Me, me sternite hic ferro prius.
Repellor, heu me. rumpe fatorum moras,
Molire terras, Hector: ut Vlixem domes,
Vel umbra satis es - arma concussit manu,
Iaculatur ignes - cernitis, Danai, Hectorem?
An sola uideo? Funditus cuncta eruam.
Quid agis? ruina mater et gnatum et uirum
Prosternis una? forsitan Danaos prece
Placare poteris. conditum elidet statim
Immane busti pondus - intereat miser
Vbicumque potius, ne pater natum obruat
Prematque patrem natus. - Ad genua accido
Supplex, Vlixe, quamque nullius pedes
Nouere dextram pedibus admoueo tuis.
Miserere matris et preces placidus pias
Patiensque recipe, quoque te celsum altius
Superi leuarunt, mitius lapsos preme:
Misero datur quodcumque, fortunae datur.
Sic te reuisat coniugis sanctae torus,
Annosque, dum te recipit, extendat suos
Laerta; sic te iuuenis excipiat tuus,
Et uota uincens uestra felici indole
Aetate auum transcendat, ingenio patrem.
Miserere matris: unicum adflictae mihi
Solamen hic est. Exhibe natum et roga.
Matris quidem me maeror attonitae mouet,
Magis Pelasgae me tamen matres mouent,
Quarum iste magnos crescit in luctus puer.
Has, has ruinas urbis in cinerem datae
Hic excitabit? hae manus Troiam erigent?
Nullas habet spes Troia, si tales habet.
Non sic iacemus Troes, ut cuiquam metus
Possimus esse. spiritus genitor facit?
Sed nempe tractus. ipse post Troiam pater
Posuisset animos, magna quos frangunt mala.
Si poena petitur (quae peti grauior potest?)
Famulare collo nobili subeat iugum,
Seruire liceat. aliquis hoc regi negat?
Non hoc Vlixes, sed negat Calchas tibi.
O machinator fraudis et scelerum artifex,
Virtute cuius bellica nemo occidit,
Dolis et astu maleficae mentis iacent
Etiam Pelasgi, uatem et insontes deos
Praetendis? hoc est pectoris facinus tui.
Nocturne miles, fortis in pueri necem
Iam solus audes aliquid et claro die.
Virtus Vlixis Danaidis nota est satis
Nimisque Phrygibus. non uacat uanis diem
Conterere uerbis: ancoras classis legit.
Breuem moram largire, dum officium parens
Nato supremum reddo et amplexu ultimo
Auidos dolores satio. Misereri tui
Vtinam liceret. quod tamen solum licet,
Tempus moramque dabimus. arbitrio tuo
Implere lacrimis: fletus aerumnas leuat.
O dulce pignus, o decus lapsae domus
Summumque Troiae funus, o Danaum timor,
Genetricis o spes uana, cui demens ego
Laudes parentis bellicas, annos aui
Medios precabar, uota destituit deus.
Iliaca non tu sceptra regali potens
Gestabis aula, iura nec populis dabis
Victasque gentes sub tuum mittes iugum,
Non Graia caedes terga, non Pyrrhum trahes;
Non arma tenera parua tractabis manu
Sparsasque passim saltibus latis feras
Audax sequeris nec stato lustri die,
Sollemne referens Troici lusus sacrum,
Puer citatas nobilis turmas ages;
Non inter aras mobili uelox pede,
Reboante flexo concitos cornu modos,
Barbarica prisco templa saltatu coles.
O morte dira tristius leti genus!
Flebilius aliquid Hectoris magni nece
Muri uidebunt. Rumpe iam fletus, parens:
Magnus sibi ipse non facit finem dolor.
Lacrimis, Vlixe, parua quam petimus mora est;
Concede paucas, ut mea condam manu
Viuentis oculos. occidis paruus quidem,
Sed iam timendus. Troia te expectat tua:
I, uade liber, liberos Troas uide.
Miserere, mater. Quid meos retines sinus
Manusque matris cassa praesidia occupas?
Fremitu leonis qualis audito tener
Timidum iuuencus applicat matri latus,
At ille saeuus matre summota leo
Praedam minorem morsibus uastis premens
Frangit uehitque: talis e nostro sinu
Te rapiet hostis. oscula et fletus, puer,
Lacerosque crines excipe et plenus mei
Occurre patri; pauca maternae tamen
Perfer querelae uerba: 'si manes habent
Curas priores nec perit flammis amor,
Seruire Graio pateris Andromachen uiro,
Crudelis Hector? lentus et segnis iaces?
Redit Achilles.' sume nunc iterum comas
Et sume lacrimas, quidquid e misero uiri
Funere relictum est, sume quae reddas tuo
Oscula parenti. matris hanc solacio
Relinque uestem: tumulus hanc tetigit meus
Manesque cari. si quid hic cineris latet,
Scrutabor ore. Nullus est flendi modus:
Abripite propere classis Argolicae moram.
Quicumque hymen funestus, inlaetabilis
Lamenta caedes sanguinem gemitus habet,
Est auspice Helena dignus. euersis quoque
Nocere cogor Phrygibus: ego Pyrrhi toros
Narrare falsos iubeor, ego cultus dare
Habitusque Graios. arte capietur mea
Meaque fraude concidet Paridis soror.
Fallatur; ipsi leuius hoc equidem reor:
Optanda mors est sine metu mortis mori.
Quid iussa cessas agere? ad auctorem redit
Sceleris coacti culpa. - Dardaniae domus
Generosa uirgo, melior afflictos deus
Respicere coepit teque felici parat
Dotare thalamo; tale coniugium tibi
Non ipsa sospes Troia, non Priamus daret.
Nam te Pelasgae maximum gentis decus,
Cui regna campi lata Thessalici patent,
Ad sancta lecti iura legitimi petit.
Te magna Tethys teque tot pelagi deae
Placidumque numen aequoris tumidi Thetis
Suam uocabunt, te datam Pyrrho socer
Peleus nurum uocabit et Nereus nurum.
Depone cultus squalidos, festos cape,
Dedisce captam; deprime horrentis comas
Crinemque docta patere distingui manu.
Hic forsitan te casus excelso magis
Solio reponet. profuit multis capi.
Hoc derat unum Phrygibus euersis malum,
Gaudere - flagrant strata passim Pergama:
O coniugale tempus! an quisquam audeat
Negare? quisquam dubius ad thalamos eat,
Quos Helena suadet? pestis exitium lues
Vtriusque populi, cernis hos tumulos ducum
Et nuda totis ossa quae passim iacent
Inhumata campis? haec hymen sparsit tuus.
Tibi fluxit Asiae, fluxit Europae cruor,
Cum dimicantes lenta prospiceres uiros,
Incerta uoti - perge, thalamos appara.
Taedis quid opus est quidue sollemni face?
Quid igne? thalamis Troia praelucet nouis.
Celebrate Pyrrhi, Troades, conubia,
Celebrate digne: planctus et gemitus sonet.
Ratione quamuis careat et flecti neget
Magnus dolor sociosque nonnumquam sui
Maeroris ipsos oderit, causam tamen
Possum tueri iudice infesto meam,
Grauiora passa. luget Andromacha Hectorem
Et Hecuba Priamum: solus occulte Paris
Lugendus Helenae est. durum et inuisum et graue est
Seruitia ferre? patior hoc olim iugum,
Annis decem captiua. prostratum Ilium est,
Versi penates? perdere est patriam graue,
Grauius timere. uos leuat tantus mali
Comitatus: in me uictor et uictus furit.
Quam quisque famulam traheret incerto diu
Casu pependit? me meus traxit statim
Sine sorte dominus. causa bellorum fui
Tantaeque Teucris cladis? hoc uerum puta,
Spartana puppis uestra si secuit freta;
Sin rapta Phrygiis praeda remigibus fui
Deditque donum iudici uictrix dea,
Ignosce † Paridi: iudicem iratum mea
Habitura causa est: ista Menelaum manent
Arbitria. Nunc hanc luctibus paulum tuis,
Andromacha, omissis flecte - uix lacrimas queo
Retinere. Quantum est Helena quod lacrimat malum!
Cur lacrimat autem? fare quos Ithacus dolos,
Quae scelera nectat; utrum ab Idaeis iugis
Iactanda uirgo est, arcis an celsae edito
Mittenda saxo? num per has uastum in mare
Voluenda rupes, latere quas scisso leuat
Altum uadoso Sigeon spectans sinu?
Dic, fare, quidquid subdolo uultu tegis.
Leuiora mala sunt cuncta, quam Priami gener
Hecubaeque Pyrrhus. fare, quam poenam pares
Exprome et unum hoc deme nostris cladibus,
Falli: paratas perpeti mortem uides.
Vtinam iuberet me quoque interpres deum
Abrumpere ense lucis inuisae moras
Vel Achillis ante busta furibunda manu
Occidere Pyrrhi, fata comitantem tua,
Polyxene miseranda, quam tradi sibi
Cineremque Achilles ante mactari suum,
Campo maritus ut sit Elysio, iubet.
Vide ut animus ingens laetus audierit necem.
Cultus decoros regiae uestis petit
Et admoueri crinibus patitur manum:
Mortem putabat illud, hoc thalamos putat.
At misera luctu mater audito stupet;
Labefacta mens succubuit - assurge, alleua
Animum et cadentem, misera, firma spiritum.
Quam tenuis anima uinculo pendet leui:
Minimum est quod Hecubam facere felicem potest -
Spirat, reuixit. prima mors miseros fugit.
Adhuc Achilles uiuit in poenas Phrygum?
Adhuc rebellat? o manum Paridis leuem.
Cinis ipse nostrum sanguinem ac tumulus sitit.
Modo turba felix latera cingebat mea,
Lassabar in tot oscula et tantum gregem
Diuidere matrem; sola nunc haec est super,
Votum, comes, leuamen afflictae, quies;
Haec totus Hecubae fetus, hac sola uocor
Iam uoce mater. dura et infelix age
Elabere anima, denique hoc unum mihi
Remitte funus - inrigat fletus genas
Imberque uicto subitus e uultu cadit:
Laetare, gaude, nata. quam uellet tuos
Cassandra thalamos, uellet Andromache tuos!
Nos, Hecuba, nos, nos, Hecuba, lugendae sumus,
Quas mota classis huc et huc sparsas feret;
Hanc cara tellus sedibus patriis teget.
Magis inuidebis, si tuam sortem scies.
An aliqua poenae pars meae ignota est mihi?
Versata dominos urna captiuis dedit.
Cui famula trador? ede: quem dominum uoco?
Te sorte prima Scyrius iuuenis tulit.
Cassandra felix, quam furor sorti eximit
Phoebusque. Regum hanc maximus rector tenet.
Estne aliquis, Hecubam qui suam dici uelit?
Ithaco obtigisti praeda nolenti breuis.
Quis tam impotens ac durus et iniquae ferus
Sortitor urnae regibus reges dedit?
Quis tam sinister diuidit captas deus?
Quis arbiter crudelis et miseris grauis
Eligere dominos nescit et saeua manu
Dat iniqua miseris fata? quis matrem Hectoris
Armis Achillis miscet? ad Vlixem uocor:
Nunc uicta, nunc captiua, nunc cunctis mihi
Obsessa uideor cladibus: domini pudet,
Non seruitutis. Hectoris spolium feret
Qui tulit Achillis? sterilis et saeuis fretis
Inclusa tellus non capit tumulos meos.
Duc, duc, Vlixe, nil moror, dominum sequor;
Me mea sequentur fata (non pelago quies
Tranquilla ueniet, saeuiet uentis mare)
Et bella et ignes et mea et Priami mala.
Dumque ista ueniant, interim hoc poenae loco est:
Sortem occupaui, praemium eripui tibi.
Sed incitato Pyrrhus accurrit gradu
Vultuque toruo. Pyrrhe, quid cessas? age
Reclude ferro pectus et Achillis tui
Coniunge soceros. perge, mactator senum,
Et hic decet te sanguis - abreptam trahit.
Maculate superos caede funesta deos,
Maculate manes - quid precer uobis? precor
His digna sacris aequora: hoc classi accidat
Toti Pelasgae, ratibus hoc mille accidat
Meae precabor, cum uehar, quidquid rati.
O dura fata, saeua miseranda horrida!
Quod tam ferum, tam triste bis quinis scelus
Mars uidit annis? quid prius referens gemam,
Tuosne potius, an tuos luctus, anus?
Quoscumque luctus fleueris, flebis meos:
Sua quemque tantum, me omnium clades premit;
Mihi cuncta pereunt: quisquis est Hecubae est miser.
Mactata uirgo est, missus e muris puer;
Sed uterque letum mente generosa tulit.
Expone seriem caedis, et duplex nefas
Persequere: gaudet magnus aerumnas dolor
Tractare totas. ede et enarra omnia.
Est una magna turris e Troia super,
Assueta Priamo, cuius e fastigio
Summisque pinnis arbiter belli sedens
Regebat acies. turre in hac blando sinu
Fouens nepotem, cum metu uersos graui
Danaos fugaret Hector et ferro et face,
Paterna puero bella monstrabat senex.
Haec nota quondam turris et muri decus,
Nunc saeua cautes, undique adfusa ducum
Plebisque turba cingitur; totum coit
Ratibus relictis uulgus. his collis procul
Aciem patenti liberam praebet loco,
His alta rupes, cuius in fastigio
Erecta summos turba librauit pedes.
Hunc pinus, illum laurus, hunc fagus gerit
Et tota populo silua suspenso tremit.
Extrema montis ille praerupti petit,
Semusta at ille tecta uel saxum imminens
Muri cadentis pressit, atque aliquis (nefas)
Tumulo ferus spectator Hectoreo sedet.
Per spatia late plena sublimi gradu
Incedit Ithacus paruulum dextra trahens
Priami nepotem, nec gradu segni puer
Ad alta pergit moenia. ut summa stetit
Pro turre, uultus huc et huc acres tulit
Intrepidus animo. qualis ingentis ferae
Paruus tenerque fetus et nondum potens
Saeuire dente iam tamen tollit minas
Morsusque inanes temptat atque animis tumet:
Sic ille dextra prensus hostili puer
Ferox superbit. mouerat uulgum ac duces
Ipsumque Vlixem. non flet e turba omnium
Qui fletur; ac, dum uerba fatidici et preces
Concipit Vlixes uatis et saeuos ciet
Ad sacra superos, sponte desiluit sua
Quis Colchus hoc, quis sedis incertae Scytha
Commisit, aut quae Caspium tangens mare
Gens iuris expers ausa? non Busiridis
Puerilis aras sanguis aspersit feri,
Nec parua gregibus membra Diomedes suis
Epulanda posuit. quis tuos artus teget
Tumuloque tradet? Quos enim praeceps locus
Reliquit artus? ossa disiecta et graui
Elisa casu; signa clari corporis,
Et ora et illas nobiles patris notas,
Confundit imam pondus ad terram datum;
Soluta ceruix silicis impulsu, caput
Ruptum cerebro penitus expresso - iacet
Deforme corpus. Sic quoque est similis patri.
Praeceps ut altis cecidit e muris puer
Fleuitque Achiuum turba quod fecit nefas,
Idem ille populus aliud ad facinus redit
Tumulumque Achillis. cuius extremum latus
Rhoetea leni uerberant fluctu uada;
Aduersa cingit campus et cliuo leui
Erecta medium uallis includens locum
Crescit theatri more. concursus frequens
Impleuit omne litus: hi classis moram
Hac morte solui rentur, hi stirpem hostium
Gaudent recidi. magna pars uulgi leuis
Odit scelus spectatque; nec Troes minus
Suum frequentant funus et pauidi metu
Partem ruentis ultimam Troiae uident:
Cum subito thalami more praecedunt faces
Et pronuba illi Tyndaris, maestum caput
Demissa. 'tali nubat Hermione modo'
Phryges precantur, 'sic uiro turpis suo
Reddatur Helena.' terror attonitos tenet
Vtrosque populos. ipsa deiectos gerit
Vultus pudore, sed tamen fulgent genae
Magisque solito splendet extremus decor,
Vt esse Phoebi dulcius lumen solet
Iamiam cadentis, astra cum repetunt uices
Premiturque dubius nocte uicina dies.
Stupet omne uulgus: et fere cuncti magis
Peritura laudant hos mouet formae decus,
Hos mollis aetas, hos uagae rerum uices;
Mouet animus omnes fortis et leto obuius,
Pyrrhum antecedit; omnium mentes tremunt
Mirantur ac miserantur. Vt primum ardui
Sublime montis tetigit, atque alte edito
Iuuenis paterni uertice in busti stetit,
Audax uirago non tulit retro gradum;
Conuersa ad ictum stat truci uultu ferox.
Tam fortis animus omnium mentes ferit,
Nouumque monstrum est Pyrrhus ad caedem piger.
Vt dextra ferrum penitus exactum abdidit,
Subitus recepta morte prorupit cruor
Per uulnus ingens. nec tamen moriens adhuc
Deponit animos: cecidit, ut Achilli grauem
Factura terram, prona et irato impetu.
Vterque fleuit coetus; at timidum Phryges
Misere gemitum, clarius uictor gemit.
Hic ordo sacri. non stetit fusus cruor
Humoue summa fluxit: obduxit statim
Saeuusque totum sanguinem tumulus bibit.
Ite, ite, Danai, petite iam tuti domos;
Optata uelis maria diffusis secet
Secura classis: concidit uirgo ac puer;
Bellum peractum est. quo meas lacrimas feram?
Vbi hanc anilis expuam leti moram?
Natam an nepotem, coniugem an patriam fleam?
An omnia an me? sola mors uotum meum,
Infantibus, uiolenta, uirginibus uenis,
Vbique properas, saeua: me solam times
Vitasque, gladios inter ac tela et faces
Quaesita tota nocte, cupientem fugis.
Non hostis aut ruina, non ignis meos
Absumpsit artus: quam prope a Priamo steti.
Repetite celeri maria, captiuae, gradu:
Iam uela puppis laxat et classis mouet.